My goal is to encourage scholars in the humanities who engage with digital methods to have free access to the medieval texts I edit.
Please reference Bastien Dubuisson, Bibliotheca Hagiographica Treverensis, 2021-, https://github.com/BastienDubuisson/BibliothecaHagiographicaTreverensis/

Incipit prologus in Vitam sancti Basini Treverorum archiepiscopi.
Multis divinarum scripturarum testimoniis edocemur, quanta in scribendis sanctorum gestis utilitas, quantaque sit virtus. Inter praecipua vero non minimum extat illud Raphaelis archangeli oraculum, quo Tobiam alloquitur : Sacramentum regis abscondere bonum est, opera autem Dei revelare et confiteri honorificum. David etiam ille noster psalmographus, opera Domini universa bona valde proclamat, atque opera Dei quae sint aeque explanat : Opera, inquiens, Domine manuum tuarum sunt caeli. Caelorum autem nomine persaepe in sacro eloquio sancti accipiuntur, eodem psalmista personante : Caeli enarrant gloriam Dei. Itemque : Annuntiabunt caeli iustitiam eius. Caeli vero dicti ob praeeminentiam vitae, meritorumque celsitudinem. Quo fit ut clamet ad nos quoque caelestis illa dignatio maiestatis hoc Moyseticum : Inspice et fac secundum exemplar quod tibi in monte monstratum est. Ac si diceret : Sanctorum quempiam oculis tuis proponito, eiusque exemplis praemonstratis innitere, suisque factis virtuosis, tuis moribus responde. Montes autem esse quosque electos quis nesciat ? Nempe in virtutum sublimitate positi, terrena quaevis despectu mentis calcando, montes et dici et esse meruerunt, alio quodam propheta vociferante et dicente : Montes et colles cantabunt coram vobis laudem. Quomodo montes ? Quomodo colles ? Montes profecto, quia semper in virtutum arce perstiterunt, colles vero, quia meritis cum essent praecelsi, de se humilia sentiebant, celabantque omnem meritorum altitudinem. Hinc haud invenuste sanctos quoslibet caelos vocatos contenderim, praeter suprapositam interpretationem. Caelum denique a celare (quod abscondere est) tractum putant, eo quod aetherea caelando abscondat, sive quod terrae faciem obnubilet orizonte. Sanctique ergo quique, et caeli et montes rectissime appellari possunt. In his caelis parata est sedes tua Deus in saeculum saeculi, et cacumina Gelboe praetergrediens, hos dignaris montes inhabitare. Hos nobis in exemplum, vitaeque formam tribuisti, hos direxisti ecclesiae tuae doctores ac rectores, quorum honestorum probitas morum et exactae vitae sanctimonia, magnum imitande virtutis praebet documentum.
Inter ceteros autem a constitutione mundi praeelectos sanctos, non mediocriter tibi complacuit almus praesul Basinus, cuius vita virtutibus plena refulsit. Sed prochdolor gesta eius praeclarissima tametsi mirifica credantur et sint, ad nostram tamen (quod dolentes referimus) notitiam cuncta delata sunt minime. Egit hoc (ni fallor) furibunda Northmannorum rabies, ecclesias Dei (ecclesiasticosque homines undique) igne caedeque devastans. Scitum namque habetur, urbem Trevericam una cum suis suburbanis et ecclesiis adiacentibus per eosdem spurcissimos Northmannos incendio concrematam, quamobrem accidit, ut non modo huius divi Basini Vita, verumetiam aliorum complurium sanctorum actus praefulgidi, posteritati scriptis mandati, irent se perditum. Tandem ab imperatore Arnulpho profligatis impiis Northmannici agminis satrapis, paceque concessa, depost, plurimorum Sanctorum gesta, denuo recuperata sunt. Basini vero Vita cum plerisque aliis penuria scriptorum, an desidia, vel incuria agente (quod relinquitur illi qui singulorum merita in libro vitae scripsit) silentio subpressis. Verumtamen ne beatissimi Basini meritorum scemata, huic forsan nostro aeuo, licet serotino reservata in antea, omnino contingat ignorari, cum possint haud modicum ad bene beateque vivendum conferre praesidium, placuit, ymmo Dei amor, inclitique Basini honor compulit, vel ea quae de celebri eius vita ad nos emanarunt, stili officio designare.
Sed antequam narrandi seriem ordiamur, operae pretium autumavimus, propaginis eius originem, vel satius originis vocabulum (ex ducibus enim Lottaringiae oriundus perhibetur) ab initio recensere. Lottoringiam provinciam, primum Austrasiam sive Austeriam seu Austriam superiorem, Brabantiam vero Austrasiam vel Austeriam sive Austriam inferiorem nuncupatam tradunt cosmographi et crononistae. Austrasiae namque vocabulum dirivatum astruunt ab Austrasio principe magnificentissimo, nepote Caroli pulchri ex Landone filio. Austrasia etiam priscis temporibus, ‘maior domus’ dicebatur, quam florentissime gubernasse divum Arnulphum Metensem episcopum, et post eum Pippinum seniorem constat. Verum priusquam hac divisione secerneretur ut superior inferiorque Austrasia vocaretur, a Burgundia ad Friesiam usque cingebatur mari Brittanico, dehinc a Masa fluvio ad Renum protendebatur, cum per Mosellae alveum se extendebat, tandem partita in superiorem et inferiorem Austrasiam sive Austriam ut praelibavimus. Superiorem Austrasiam, Lotthoringiam postea denominatam dictitant a Lothario primo imperatore, filio Ludowici piissimi imperatoris filii Caroli christianissimi et insuperabilis imperatoris, quem Allexandro illi magno et Pompeio viro bellicosissimo coaequantes, magnum appellare dignum ducunt. Is Lotharius quoniam duos habuit germanos, post patris sui Ludowici pii ex orbe terrarum demigrationem, terram ipsam dividentes, se contingentem, a nomine suo Lottoringiam nuncupavit. Et licet Lottoringia pro tunc multa terrarum confinia includeret, partem tamen urbem Mediomatricam (quam et Metis appellant) circumcirca ambientem, Lothoringiae nomen retinuisse, fidelis antiquitas ad posteros transmisit. Brabantia vero quia olim pariformi vocabulo nominabatur, hinc emersit, ex linea Brabantinorum ducum exortos, Lotthoringiae titulum merito sibi usurpari.
Satis superque de his actum est. Nunc ad almi Basini Vitam perstringendam, cuius gratia haec recitavimus, calamum applicemus.
Explicit prologus.
Incipit Vita beatissimi basini confessoris Christi ac Trevirorum archiepiscopi necnon et abbatis huius imperialis monasterii.
Almificus igitur Basinus Belgicae Galliae Metropoleos Trevericae videlicet urbis editissimae archiepiscopus gloriosus, dux ex ducibus Austrasiae superioris (quam nunc Lottoringiam nominant) non tam nobilissimo quam felicissimo stemmate progenitus est. Verum, sicut illi parentes fuere generositate ac potentia magni, iuxta nomen magnorum qui sunt in terra, sic digni germinis dignissima proles ex ipsis emergens, decus quod sumpsit ex genere, felicis vitae meritis ampliavit. Huic haud temere vel ab re nomen Basini nomen in regenerationis lavachro obtigisse seu inditum crediderim. A basi nempe deductum huiusce nominis vocabulum, ipsi congruenter impositum fuisse, certa ratio edocet.
Sicut enim basis corpoream molem sua firmitate, soliditateque sustentat ac portat, sic iste vir beatus, spiritualem ecclesiae structuram, firma animi virtute et morum honestate, vitaeque me, rito ac doctrine verbo sustentavit.
De bona indole eius et profectu.
Crevit dehinc pusio, suorum progenitorum dulcedo pariter et gloria, atque infantiae oras transiliens, pueritiae littoribus appropriat, non minus virtutibus quam viribus proficiens. Dein adolescentiae fores pulsans, sicut aetate, ita crescebat sapientia et gratia, apud Deum homines. Hinc iam ab ineunte adolescentia eius coepit clarius apparere, quid in abdito bonae indolis adolescens praetendebat. Siquidem industrius tyro cernens totum mundum in maligno positum, iam iamque virtutum hospes, ac voluptatum hostis effectus, pensitabat secum tacitus conferens in corde suo illud evangelicum : Quid prodest homini si totum mundum lucretur, animae vero suae detrimentum patiatur ? Et item illud : Nisi quis renuntiaverit omnibus quae possidet, non potest meus esse discipulus.
De ingressu eius in religionem.
Haec cordis in alveolo ubi frequenter revolveret, demum piis votis ac salubribus incitamentis morem gessit, sciens parum esse velle, nisi et posse ac perficere (divina auxiliante) gratia aggrederetur.
In ipso itaque aetatis flore gloriam, voluptates, opes, parentes, tellurem haereditariam, mundum denique cum suis floribus derelinquens, et semetipsum abnegans sibi ut se alium inveniret : totum se ad coenobitalis vitae normam convertit.
Bonarum interea litterarum disciplinis docilis adolescens redimitus, ingressus est monasterium sancti Iohannis evangelistae, quod in praeurbio Trevericae civitatis ad Aquilonarem plagam in Campo Martio situm est ; et beati Maximini archipraesulis nomine et honore praetitulatum est.
Ubi quod optabat fideliter, feliciter consecutus est : fratri suo duci Lotharingiae sororique eius Gunzae, caducam patrii cespitis haereditatem relinquens.
Maluit enim spirituali subiectione quam terrena dominatione divinam sibi conciliare gratiam, intelligens divitiarum pompam, dominatus ambitum instabilem atque fragilem, religionis vero statum clarum aeternumque haberi, in quo et ipse proficiendo clariorem famam, prae fratre et sorore, acquisivit, memoriamque suam quam maxime longam effecit, atque in benedictione esse promeruit.
De humili ipsius conversatione in monasterio.
Introductus itaque in atria domus domini, ubi iuxta emisticon psalmistae elegisset ibidem abiectus magis esse quam habitare in tabernaculis peccatorum ; postposita omni superbia, tanta animi humilitate, deo placiturus, se patris spiritualis imperio subdidit, ut servata morum honestate, nichil sibi de ingenuitatis titulo applauderet : sciens sibi pro subiectione et reverentia bonam quandoque gratiam accessuram.
Ibi ergo quem origo liberum genuit, servum voluntas bona effecit, summam intelligens hanc nobilitatem, quam servitus dei comprobaret.
Cervice igitur suavi iugo Christi summissa, nichil sibimet fidere, sed illi credere potissimum duxit ; cui se regendum tuendumque commiserat. Denique omnia potuit in eo qui ipsum confortabat, quippe qui velle dederat, posse non negabat, qui et dixit : Confidite, quoniam ego vici mundum. Et alibi : Nolite timere pusillus grex, quia placuit patri vestro caelesti dare vobis regnum.
Ex aliorum bonis moribus profecit.
Verum sicuti insolentis ac remissi animi moris esse solet, aliorum probos mores irridere et aspernari, casibusque adversis insultare, ita ingenui praeclarique ingenii est spectare probos viros, quorum gravibus sanctisque moribus ad incitamentum boni operis utatur.
Sic profecto iste Basinus dei excelsi famulus, ut id, ad quod venerat accuratius exequeretur, singulorum confratrum suorum singulares gratias tacitus ac solerter intuebatur, atque aliquid ex his in virtutis augmentum ad memoriae alvum nitebatur traiicere.
Erudiebatur enim illius sapientia, accendebatur istius orandi instantia. Huius delectabatur prompta obedientia, illius pura castimonia. Istius summissam humilitatem, alterius officiosam sedulitatem sectabatur. Huius sana verborum doctrina, alterius laudabili vita proficiebat. Ammirabatur hunc reticendi cautum, illum loquendi peritum. Huius strictum ieiunium, istius attendebat temperatum edulium. In isto activae vitae industriam et laborem, in illo contemplationis quietem et fervorem mirabatur.
Quid plura ? Fiebat interea mira dei clementia, ut dum ipse singulas aliorum singulares gratias attentius miraretur, inquam sui profectus augmentum aliquid ex his decerpere festinaret, qui sibi fuerant virtutis exemplum, ipse solus omnibus aliis bonorum actuum imitabile efficeretur exemplar.
Cumque ex hoc cunctis esset reveretiae ac stupori, non inde elatior reddebatur, sed magis humilis et quietus ac subditus cum omni mansuetudine et modestia. Non erat impatiens magisterii, non fugitans disciplinae, non devotionis orationisque fastidiens, non denique appetens honoris et laudis, quod vel maxime carnis nobilitas dulce ac familiare ducere consuevit.
Generatio Lutwini.
Eo temporis Childiberto rege monarchiam regni disponente, generosa ducissa Gunza (cuius supra meminimus) divi Basini germana, nupsit cuidam senatorii dignitatis primati, ex praepotentibus Francorum regibus lineam ducenti, nomine Gervino, ex quo concepit et peperit filium totius prosapiae decus et ornamentum, quem in baptismatis lavachro appellavere Lutwinum.
Quod nomen per ethimoligiam seu Gallicum ydeoma (quod maxime ex integris corruptisque latinis dictionibus compilatum est) interpretari potest, lucidum vel clarum vinum.
Ierarcha quippe Treverensis dyocesis divina providentia quandoque futurus sponsam suam, hoc est, Trevericum populum spirituali poculo refecturus ; aptissime hoc nomine debuit insigniri, ut ipsi salubriter ab eodem recreati, prorumperent in hanc vocem psalmistae : Calix tuus inebrians, quam praeclarus est. Et illud : Potasti nos vino compuctionis.
Qualiter Lutwinus uxorem duxit et genuit Milonem.
Interiectu temporis Lutwinus, divi Basini ex sorore nepos iam adultus, insignem titulis parentum, ac suae progeniei parilem sortitus est conthoralem : ex qua genuit filium, genealogia quidem illustrem, sed moribus degenerem, nomine Milonem, suum in Treverica sede non canonica electione, verum tyrannica invasione successorem.
Nempe beato Lutwino viam universae carnis ingresso, unanimi consensu Cleodulphum Metensis urbis episcopum, divi Arnulphi eiusdem sedis antistitis ex Doda coniuge filium, cathedrae Treverinae inthronisandum decreverant. Quae Doda postquam maritus suus, beatissimus Arnulphus, ad heremum se contulisset, Treveris inclusa, Christo ancillabatur.
Milonis vita notatur.
Sed pronephas Milo praedictus, solo nomine clericus, conversatione autem laicus, vestibus compositus, gestibus incompositus, sibi eandem metropolim quasi haereditario iure ad se spectantem iniuste vendicavit ; fretus per omnia consilio auxilioque Caroli Martelli, cui bellum conserenti pro potentatus principatu adversus Raginfredum, manum porrexit adiutritem.
Hincque factum est, ut potita victoria, donaretur ab eodem Carolo metello episcopatibus Treverorum ac Remorum, quibus prohdolor abusus est, in suam quidem perniciem, et ecclesiasticarum rerum distractionem.
Nam militis magis quam sacerdotis praeferens ymaginem, cunctas ecclesiarum res funestae dilapidavit, curaque terrenorum per quam maxima, ecclesiasticorum vero officiorum exigua sibi fuit.
Et ne sine teste loqui videamur, Marus Remensis episcopus, in prologo vitae sancti Remigii episcopi quam descripsit, quid de isto Milone narret, in medium adducamus.
Episcopia inquit tunc temporis laicis donata, per eos detersa rebus extiterunt, usque adeo ut Milo quidam sola tonsura clericus, habitu et actu irreligiosus, episcopia Trevirorum et Remorum usurpans, insimul per quadraginta annos pessundederit.
Cuius infelici tempore de ecclesiis non solum preciosa quaeque ablata fuere, sed et ecclesiae et domus religiosorum destructae, et res ab episcopiis fuere divisae, haec ibi.
Ceterum : O tempora, o mores !. O paterni generis degenerem moribus sobolem.
Milo iste alterius cuiusdam Milonis Crotoniensis adlethae, hominis certe levissimi imitator effectus, quem in olympico certamine thaurum ictu nudae dexterae occidisse ferunt, et eundem vivum sine fatigatione ad stadii spatium supra humeros suos portasse ; totumque bovem eodem die comedisse, exitumque vitae miserandum habuisse.
Denique grandevus effectus (relicta palestra) per Italiae loca silvestria iter faciens, vidisse eum dicunt quercum secus viam patulis in parte media ramis hiantem ; atque an pristinae sibi vires adessent experiri volentem, immissis in tavernas arboris digitis, deducere et rescindere conatum ; ac mediam partem discidisse divellisseque, quercum vero cum ille quasi perfecto quod connixus erat manus laxasset, cessante vi, rediisse in natura ; manibusque eius recentis inclusisque, strictam denuo et cohesam ; dilacerandum miserum hominem bestiis atque alitibus praebuisse.
Heu sic Milo noster, vorator substantiae ecclesiasticae, iam seniculus venationi inserviens, ab apro percussus, finem vitiis et vitae dedit ; hisce quoque artibus dignitatis eius aper elisus est ; quibus in initio male functus fuerat.
Sepultus autem est in vico cui Franck vocabulum est. Carolus autem Martellus quanquam victorias multas contra infideles adiuvante se deo habuerit, attamen quia patrimonium crucifixi ad necessitatem bellorum sibi asscivit ; anima eius visa est ab Eucherio quodam viro sanctissimo flegetontinis orci flammis cruciari.
O divinae animadversionis abyssum multam, lento quidem gradu ad vindictam procedentem ; tarditatem vero supplicii pene gravitate compensantem.
His per excessum et anticipationem commemoratis ; eo repedandum est, unde digressi sumus.
Qualiter Basinus in abbatem eligitur.
Philochristus itaque Basinus cum in studio monasticae professionis indies magis magisque proficeret, tandemque in clarissimum virum evasisset ; accidit eius loci abbatem Herwinum nomine, vitam cum morte mutare.
Tali igitur patre destituti fratres, ceperunt mutuo conferre et consultare, quem potissimum Herwino subrogarent.
Cum ecce divino postulato auxilio solidam spei suae anchoram transmittunt in venerabilem Basinum, virum utique moribus ornatum, deo placitum, hominibusque, gratum, in gymnasio sanctae religionis laudabiliter conversatum et assuefactum, lucrandis animabus conservandisque intentissimum, exequendis, dispensandisve rebus ecclesiasticis per omnia ydoneum.
Hunc ergo ac talem virum, utpote patrem intimum unanimiter conveniunt, atque in eum cuncti vota sua dirigunt, eumque abbatem eligunt, in ipso ceu in reclinatorio quodam animarum suarum feliciter incubituri, et sub protectione alarum suarum in contrario eventu fiducialiter quieturi.
At ille qui quotidiano usu, et monasterii probatione diuturna didicerat contra invisibiles animarum hostes congredi et pugnare, licet humilitatis intuitu, tali oneri et honori se imparem iudicaret, charitatis tamen respectu ac spiritualis fratrum profectu, non dominandi libidine piis votis assensum praebuit.
In abbatiali regimine qualiter se Basinus habuerit.
Suscepto itaque abbatialis regiminis officio, cepit animi industria talem se fratribus exhibere, qualem venerabilis pater ac legifer Benedictus oportere esse depingit, nec praeesse tantundem, sed prodesse debere, neque exteriora seu temporalia pluris facere, quam spiritualia.
Animadvertens interea deo dilectus Basinus quam difficilem et arduam rem suscepisset regere animas, et multorum deservire moribus, tanto amplius se divino timori summissit, quanto obligatiorem se conspiciebat in reddenda ratione.
Videres tunc militem iam emeritum, in luctamine virtutum aliquamdiu exercitatum, quasi novellum se tyronem in vitiorum propulsionis conflictatione exhibere, et quasi iam primum deo coepisset militare, exosam et deo et cunctis hominibus superbiam virtutis pede deprimere et conculcare, studereque humilitari, sciens scriptum : Rectorem te posuerunt, noli extolli, esto in illis quasi unus ex ipsis. Curam illorum habe, et cetera. Humilitatis ergo virtutum omnium fundamento innitens ceteris dehinc vitiis plus solito bellum indicere aggressus est. Nam parsimoniam opposuit castrimargiae, continentiam vero luxui. Contra tenacissimam autem avaritiam liberalitatem munificam obiecit, noxia quoque factionum ac parcialitatum commenta devitare, et pacis inire federa familiare habuit.
Non enim in personarum acceptione habebat fidem domini nostri Ihesu Christi, ut Iacobus apostolus prohibet, nec personae cuiusuis eminentiam, sed morum elegantiam attendebat, et tanto unumquemque fratrum singularius diligebat honorabatque, quanto eum regularius vivere, et timoratius conversare perpendebat.
His denique ceterarumque virtutum floribus redimitus ac discretionis sale optime conditus vir deo plenus Basinus, celebrior iam cepit longe lateque haberi.
Qualiter obtinuit privilegium et insigna pontificalia a sancto Gregorio papa secundo.
Verum quia monasterium, quod gubernandum susceperat, nedum regalibus, quinetiam imperialibus donariis, privilegiis et libertatibus gaudebat ; eius siquidem fundationem profectam constat a gloriosa viragine diva Helena, ligni dominici inventrice, necnon ab imperatore Constantino Magno, patre augustorum filio eius.
Enimvero horum iussu, opera et impensis, a beato Agricio Treverorum venerabili archiepiscopo constructum consecratumque, honori et nomini beatissimi Iohannis apostoli evangelistae fuerat, et non iam a Constantino praefato, verumetiam a succedentibus imperatoribus et regibus sub imperatoria potestate et regiae defensionis tutela receptum defensumque atque provisum, maxime autem a Dagoberto huius nominis primo rege Francorum potentissimo.
Ne ergo huiuscemodi imperialia regaliaque, privilegia donationesque ac decreta, in aliqua sui patre iacturam in posterum paterentur, praecavens et prospiciens in futurum deo dilectus Basinus, necessarium censuit et utile, apostolicis haec praesentanda roborandaque confirmationibus.
Aevi illius volubilitate praesedit romanae ecclesiae Gregorius papa secundus, rei vero publicae Leo imperator tertius.
Ea propter instabat precibus apud illum praenominatum pontificem maximum quatenus et ipse apostolica sua auctoritate eiusmodi sanctionum decreta ratificare dignaretur.
At dei ovilis summus archimandrita, non modo haec confirmavit rataque habuit, sed insuper meritorum eius fragantissima fama perculsus, eidem viro dei Basino venerabili abbati, postque eum futuris abbatibus utendi mitra, dalmatica, et sandaliis potestatem dedit, privilegioque confirmavit, monens ut augmentum honoris, esset virtutis incrementum.
Cuius quidem exemplar bullae, huic editiunculae intexere, haud absonum fore rati sumus.
Copia bullae papalis Basino collate.
Gregorius servus servorum dei, Basino abbati venerabili monasterii Sancti Iohannis evangelistae atque sanctissimi confessoris Christi Maximini, cuius corpus ibidem quiescit, tibi tuisque successoribus salutem et apostolicam benedictionem.
Si semper sunt concedenda, quae piis desideriis congruunt ; tanto propensius ea, quae pro divini cultus religione postulantur, alacri devotione, et omni occasione remota, benivola intentione continuo sunt largienda.
Petisti igitur nos, uti monasterio tuo, quod in suburbio Treveris in honore sancti Iohannis evangelistae constructum esse dinoscitur, ubi praenominatus Christi confessor corpore quiescit, ob confirmandam ibidem deo deservientibus monasticae tranquillitatis normam, sanctae apostolicae nostrae (cui auctore deo deservimus) ecclesiae privilegium concederemus ; nosque piae petitioni tuae assensum accommodare curavimus, decernentes apostolicae auctoritatis praecepto, uti congregatio deo ibi religiose serviens, sicut per praecedentia tempora a regibus eidem coenobio concessum est, liberam deinceps habeant potestatem creandi inter se, quem secundum deum elegerint sibi abbatem ; nec aliqua cuiuslibet dignitatis persona infra monasterium praedictum nisi a te aliove abbate, tuo successore vocatus, quicquam pro suo libitu ordinare, vel temere exercere praesumat.
Praeterea apostolica nostra auctoritate omnimodis interdicimus, ne cui unquam ecclesiae vel sedi concambio aut aliquo ingenio subdatur ; sed tali immunitate et libertate, quali cetera regalia loca utuntur, inoffense et perpetualiter gaudebit.
Ipse vero locus monasterii perhenniter sub mundiburdio regum permaneat, nullique unquam personae beneficiarius ac invadendus pateat, sed ad tranquillitatem monachorum, inibi sub regula sancti Benedicti deo militantium quietus permaneat.
Constitvimus etiam, et hac paterna dilectione tibi tuisque successoribus concedimus, ut ad misteria sacra in praecipuis festivitatibus mitra, dalmatica, sandaliis utaris ; fraternitatem tuam commonentes, ut cum augmento honoris augeatur et in te divini virtus amoris.
Prohibemus etiam et ex auctoritate beati Petri, cuius vitae (licet indigni) in hac apostolica sede fungimur, et funditus interdicimus, ut nullus dux, nullus comes, nulla prorsus persona, ecclesiastica sive mundana in possessione vel allodio Sancti Maximini montem sive rupem capere vel munitionem in eis facere praesumat ; nisi forte abbas eiusdem monasterii propter metum paganorum, vel propter incursionem malignorum hominum ad tempus, donec tranquillitas pacis redeat, se suosque ibi interim muniat.
Ad cumulum quoque vel augmentum monasticae tranquillitatis adiicimus, ne qua cuiuslibet dignitatis persona, magnum vel minimum alienare vel imminuere de rebus ecclesie praesumat, tam de his quae per te modo, vel per alios eidem monasterio concessa sunt, quam ex hiis quae ceteri fideles pro remedio animarum suarum deinde collaturae sunt.
Si quis vero (quod absit), ausu nephario praesumpserit ea quae a nobis ad laudem dei, pro stabilitate iam dicti venerabilis monasterii statuta sunt, infringere, aut in quoquam violare, sciat se sub divini iudicii testificatione, per interventum beati Petri apostoli anathematis vinculo inextricabiliter innodatum, et a regno dei alienandum, et cum dyabolo et eius sequacibus atrocissimis poenis concremandum.
Qui vero pio intuitu et respectu divini timoris, observator huius nostrae praeceptionis apostolicae extiterit, aeternae benedictionis gratiam a Christo domino consequi mereatur.
Scriptum per manum Benedicti scriniarii sanctae Romanae ecclesiae in mense Ianuario, Indictione duodecima. In dei nomine. Amen.
Hoc papali privilegio vir deo devotus Basinus sublimatus non altum sapere, neque superbiae cornua assumere, sed dei erga se recognoscens beneficium, humilia de se potius sentire studuit.
Hinc iam artius divino se mancipavit obsequio, hinc perdius et pernox in colloquiis scripturarum et orationum instantia extitit ; hinc insudantius exhortationis verbo invigilavit.
Et quia virtutis omnis laus in actione consistit, quod verbo ac monitis alios edocuit, prior ipse vitae rectitudine comprobavit.
Qualiter in antistitem Treverorum eligitur.
Currum dei, ecclesiam videlicet Treverensem, aurigabat ea tempestate deo acceptus pontifex, sanctus Numerianus, ecclesiae sibi commissae inter praedecessores suos satis commodus.
Qui postquam pro meritorum suorum numerositate, sanctorum numero inserendus promervisset, psyche soma deserente, ad aeterni regis faciem perhenniter contuendam, tertio nonas Iulii feliciter aethera scandit.
Treveriani itaque tali pastore destituti, consultare ceperunt quem praefato praesuli Numeriano, in episcopali fastigio subordinent succedaneum.
Conventum est, atque deliberatum, cum ecce vota cunctorum in abbatem Basinum, sanctitate conspiciuum diriguntur, ipsumque dignum et accommodatissimum fore decernunt, thronoque pontificio imponunt.
Utilradus Basino substituitur in abbatem.
Basino itaque Numeriano in pastorali culmine subvecto, Utilradus in abbatiali regimine praeclaro Basino successit.
Iste autem Utilradus usque ad tempora Pippini felicissimi regis genitoris Caroli Magni invictissimi ac christianissimi imperatoris augusti in humanis rebus perstitit.
Cui Utilrado ceterisque succedentibus abbatibus, idem Pippinus rex clementissimus privilegium regali munificentia contradidit, mandans ipsum monasterium Sancti Maximini cum thesauro et tota abbatia sub eius loci abbate constare debere ; quia et per antecedentia tempora a regibus ita constitutum fuisse compertum habebat ; utque idem abbas Utilrardus et omnes post eum futuri abbates de eodem loco simul cum monachis et abbatia sub mundiburdio in saecula manerent praecepit ; quatenus ab omni inquietudine expediti, deo liberius servire valerent cum gaudio spirituali, adiiciens regalis magnificentiae auctoritate, ut habeant potestatem liberam eligendi quemcumque vel quocumque voluerint abbatem.
Quae omnia anno regni sui decimo quarto, et describi et annulo suo communiri iussit.
Qualiter Basinus episcopatus officium amministraverit.
Ab incepto tramite aliquantisper digressi ad, Basinum revertamur.
Igitur Basinus in antistitem electus et confirmatus, ostendebat operibus, quod nomen eius designat in sillabis.
Etenim basim sanctae ecclesiae seipsum exhibens, murumque defensionis existens, stetit fortiter in praelio contra aereas potestates, animarum hostes, in tempore oportuno.
Porro monasticam disciplinam ab ipsis infantiae crepundiis imbibitam (tametsi pastoralis curae sarcina premeretur) neglexit minime, ceteris quidem pontificali auctoritate aforis praesidens ac prospiciens, sibi vero abintus monastici instituti exercitio proficiens.
Et quid plura ? Qualis interior eius homo existebat, talis exterior apparebat, vita sermoni, sermo autem vitae consonabat.
Nempe quod aliis faciendum cavendumque inculcabat, suis factis agendum vitandumve praemonstrabat, sicut scriptum est : Coepit Iesus facere et docere.
Verum ubi verbi dei panem esurientibus subditis pervigili cura frangeret, egenos vagosque in domum induceret, pupillis quoque viduis et orphanis opem ferret, non minima tamen ei cura inerat pro suo charissimo nepote Lutwino militari ense accincto, mundialibusque curis implicito.
Hortabatur interea avunculus piissimus consanguineum egregium reddere deo quae essent dei, et quae regis regi.
Denique his aliisque quamplurimis salutaribus monitis et incitamentis ille institutus, studebat vas suum possidere in sanctate et honore, nichil ludricum, nilque molle agens.
Coniugem quoque legittimam ac universam domesticam familiam iustissime gubernat, cunctamque domus suae substantiam rite moderabatur.
Erat praeterea inopum assiduus sustentator, oppressorum relevator, miserorum tristiumque blandus et affablis consolator, atque elemosinarum largus ac dapsilis largitor, omnis denique innocentis vitae emulator.
Verum si velimus universa pietatis eius opera pugillare, paucitatem narrationis operum transcenderet numerositas.
Tali itaque conversationis gratia insignitus praenobilis Lutwinus, intantum regi Francorum acceptus erat, ut pene omnes res per ipsum ageret, totiusque regni indeptus sit ducatus honorem.
Sanctorum etiam loca, maxime autem Trevericae urbis amplissimis ditavit donariis, inque suo proprio solo coenobium construere toto cordis desiderio anhelabat, quod et tandem perfecit.
Operabatur autem huiuscemodi virtutum opera, non tam hortatu et instructione avunculi sui Basini, a quo indies et abstrahebatur a noxiis et ad salutaria erudiebatur, quam unctione magrista, sine qua nemo proficit in virtutum scola.
Amplexabatur inter haec amoris amplexibus venerabilem pontificem Basinum, virtutum omnium formam, carne quidem propinquum, cura vero ac informatione patrem et magistrum, charitate autem ac benivolentia consortem et amicum, per cuius monita salvifica (ut praehabitum est) de die in diem crescebat ad meritum.
O vere iucundam, o laudabilem sanctamque amicitiam !
Profecto omnium societatum nulla praestantior est et firmior, quam cum viri boni, moribus aequales mutua familiaritate se complectuntur et fovent.
Qualiter vultum Lutwini a colore solis aquila desuper obumbrat.
Est autem iuxta Saram fluvium, quod Mediolacum appellatur.
Hic locus gratissimus sibi notissimusque erat, pro eo quod cunctos loci illius nemorosi anfractus, antra, latibula venationis gratia multoties peragraret.
Hanc itaque vastam solitudinem, aprorum cervorumque fertilem una dierum venandi causa de more ingressus, miraculi indicio ostensum est, quantus qualisve apud deum valeret Lutwinus.
Denique cum aprica eiusdem soli prata, rosidosque florulenti cespitis colles transcurreret, sole iam diem medium coquente, lassi corporis artus quietem postulabant.
Ast arborei umbraculi beneficium, quo filiorum intertextu ab ignitis Poebi radiis potuisset contegi respuens, in gramineam planitiem sub divo positam secessit.
Interea dum fessis artubus anheloque spiritui requiem indulgeret, divina (ut creditur) immissione, quiescenti sopor irrepsit.
Circumflua quippe ramorum opacitate despecta, caelesti praeditus est tegmine.
Avium namque regina aquila obpansis in aere alis, faciem quiescentis ab estuantis solis ardore defendit.
Astabat de proximo armiger eius, tantaeque insolitae rei, prodigiique novitate herebat stupens.
Cum ecce attonitus finem rei praestolaretur, tandem evigilanti cuncta quae viderat ex ordine paudit, cui versa vice Lutwinus, ne tanti signi gloriam quoad viveret cuiquam propalaret, sub magna interminatione interdixit.
Verum istiusmodi miraculi indicium noluit latere suum intimum ac praecordialem amicum et avunculum Basinum, cum quo eidem cor unum et anima una erat in domino ; praesertim quod per talem secretorum comunicationem amor adolescat utrimque.
Noverat insuper tam fiducialiter cum amico quam secum loqui debere, cum amicorum idem velle sit et nolle.
In quibus autem sunt eadem studia eaedemque voluntates, in his fit ut aeque quisque altero delectetur ac seipso, efficiturque iuxta illud Pictagoricum in amicitia unum fieri e pluribus.
Basinus Lutwinus commonefacit de ecclesiis construendis.
Apertit idcirco Lutwinus beatus beatissimo Basino rei omnis eventum.
Tum ille, eva, inquit, fili charissime, perduxit te dominus in portum voluntatis tuae, age perficito opus quod iam dudum mente concepisti.
At ille accersitis operariis, basilicam primum in honore preciosi martyris Christi Dyonisii construxit, atque per eundem venerandissimum archiantistitem Basinum (ipsius athletae Christi ceterorumque martyrum reliquiis inibi reconditis) dedicari fecit.
Et quidem congrue satis beati Dyonisii nomini ipsa basilica dedicata fuit.
Sicut enim aquila, quae eiusmodi structurae locum recubantis vultum, a tytanico calore alarum suarum intermedio obumbrando designavit, prae ceteris volucribus altius volare, et solaribus radiis obtutus limpidius infigere consuevit ; sic divinus Dyonisius ariopagita, plus ceteris militantis ecclesiae doctoribus sublimius et acutius de triumphantis ecclesiae ierarchiis graphice tornatissimeque scripsit.
Ex hinc Lutwinus monasterium fabricare coepit, eoque consummato, oratorium nomini principis apostolorum beatissimi Petri, basilicamque theothocos virginis Mariae honori, beati Basini benedictione consecrari fecit, atque monachorum inibi adunato grege, regularem conversationem secundum traditionem beati Benedicti servari instituit.
In quo et ipse postea, uxore non virtute viduatus, saeculari deposito habitu, spretisque deliciis auliciis ac palatinis negotiis et curis, monachilem induit vestem, perprius tamen licentia a rege petita, licet difficulter obtenta.
In quo denique loco, tantus ac talis in virtutum exercitiis enituit, ut Basino e medio sublato, successione dignus in pontificali regimine haberetur.
Porro quid deinceps beatus Lutwinus egerit et quanto animi fervore deo servierit, quisve cursus ac finis vitae eius fuerit, quam sancte, quam iuste quam pie vixerit, quisquis nosse desiderat, ad libellum sanctorum eius gestorum recurrat, ibique cuncta luculenter descripta reperiet.
Haec enim gestorum eius quantulacunque a nobis brevitate elucubrata, ea propter huic tractatulo inservimus, quoniam ex una stemmatis propagine utrique Basinus videlicet et Lutwinus originem duxerunt, et quia alterius vita sine altero explicati nequivit.
Sicut ergo in vita sua dilexerunt se, ita in hac quoque editiuncula non sunt seperati.
Qualiter Basinus moriturus Lutwinus successorem exoptat.
Denique ubi praesul dei Basinus sagena exhortationis suae divina cooperante gratia Lutwinum ex maris huius saeculi turbido ac procelloso statu, ad quietum et tutum sacrae religionis portum deductum conspexit, quantis gaudimoniis replebatur, inconprehensibile est cogitatu revolvere, ac ore depromere nichilominus difficile.
Quotidie enim supplicabat deo in orationibus suis, dicens : Iam domine iam tutius, iam expeditus, iam laetius ad te videndum fruendumque anhelans suspiro.
Nunc scio at quodammodo certus sum, quia potens es illum in tuo servitio conservare, michique eum successorem subrogare.
Tu enim es dominus universorum, cuius voluntati nemo resistere potest.
Custodi quaeso hanc eius voluntatem, qua se voluntariae tuo suavi iugo et oneri levissimo subiecit, ut nullis a te separetur tentationum impulsibus, quatenus ego securus et gaudens veniam ad te.
Tu autem a quo omnis potestas in caelo et in terra est et nominatur, omnisque honor defluit ac dependet, conserva hunc famulum tuum Lutwinum in via pacis, populo tuo quandoque viam salutis per te ostensurum. Da precor sermonem rectum in os eius, quo valeat tibi facere populum acceptabilem sectatorem bonorum operum, et gentem quam ignorabas adducere.
Taedet iam me vitae praesentis, non tamen pertesus laboris.
Paratum enim cor meum deus paratum cor meum, et quicquid decreveris aut iniunxeris, pro gloria tui nominis, non parcam laboribus.
At si meae saluti ac senectuti consulis, ymmo quia omnium salutem vis, et optas, et vis omnia quae ad humanam spectant salutem, iube me migrare ab hac calamitosa vita, quae mors potius dicenda est quam vita, quo vivere tecum in vera et aeterna possim vita.
Mundus quippe michi exilium et carcer est, caelum vero patria et vera libertas.
Quare cunctaris piissime domine ? Num proiecisti me a facie oculorum tuorum ?
Novi et firmiter teneo quod non deseris sperantes in te domine.
Scio itaque quid faciam. Non desistam a petitione mea, quoadusque absolutus a villicatione praesulatus mei, recipias me in aeterna tua habitacula.
Et quidem bonae spei virum, ovibus tuis aptum pastorem futurum relinquo, non erit ipso praesidente quod gregem dilaniet, non erit quod mores interpolet.
Probasti cor eius scrutator cordium et renum deus, ego quoque dedici eum fore virum secundum cor tuum.
Comedit eu senectus ipsa robur meum, et in omnibus cooperatorem et successorem digniorem, Lutwino scio neminem.
Hic enim fidelis servus, discipulus meus non dimidium tantundem bonorum suorum, sed totam substantiam dedit pauperibus, nec sibi quicquam reliquit ex omnibus.
Is ergo per teest, eritque vir in cunctis fideliter ac prospere agens, quapropter dissolutionem mei corporis ne proroges oro.
Sicut enim oculi ancillae in manibus dominae suae, ita oculi mei ad te deum et dominum meum qui habitas in caelis, donec miserearis mei, et absolvas me a vinculo mortis huius.
Ut quid differs ?
Iube obsecro in pace suscipi spiritum meum.
Cui tandem dominus intellectuali voce respondit.
Paratus esto in occursum domini dei tui, quia complacuit michi dare tibi in aethereis mansionibus locum.
Hinc iam infirmitatis molestia, seniles beati viri artus invadit, qua inferbescente, et sanctum corpusculum de die in diem attenuante, ad extrema usque perduxit.
Obitus et sepultura Basini.
Eo tempore Hildericus rex Francorum cum Grimoaldo fratre Pippini senioris maiore domus, regni gubernacula tenuit, cum interea eximiae sanctitatis Basinus, basis templi dei et sustentaculum, leonibus atque bobus misticis mirifice anagliphis insignitum, quarto nonas Martii carnis soluit debitum ; et qui diu super flumina Babylonis sedens flevit, dum recordaretur Syon, venit cum laude in Syon, plenus dierum et sanctitate.
Hic ergo in senectute bona appositus est ad patres suos, sepultus in suburbio civitatis Trevericae, versus aquilonarem plagam, in basilica Sancti Iohannis apostoli evangelistae, ut, quemadmodum eum locum quondam ante episcopatum in abbatiali gubernamine, virtutum fulciverat floribus ; sic nunc corpore suo sacratissimo extincto, vivacibus illustraret virtutibus, ubi requiescit una cum reliquis sanctis Trevirorum pontificibus, Maximino, Agricio, Nicetio, atque Weomado, necnon et trecentis Thebaeorum martyribus, quorum meritis et intercessione gloriosus deus in sanctis suis, ac mirabilis in maiestate sua, facit prodigia, ad laudem et gloriam nominis sui, quod est benedictum in saecula saeculorum. Amen.
Explicit Vita sancti Basini Treverorum archiepiscopi et abbatis huius loci.
