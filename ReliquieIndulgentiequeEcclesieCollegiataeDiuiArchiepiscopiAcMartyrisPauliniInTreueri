My goal is to encourage scholars in the humanities who engage with digital methods to have free access to the medieval texts I edited.
Please reference Bastien Dubuisson, Bibliotheca Hagiographica Treverensis, 2021-, https://github.com/BastienDubuisson/BibliothecaHagiographicaTreverensis/

Reliquie. indulgentieque Ecclesie Collegiatae Diui Archiepiscopi ac Martyris Paulini in Treueri
Ecclesie collegiate diui archiepiscopi ac martyris almi sancti Paulini ad aquilonem inclyti ciuitatis Treuerice in campo Martis site / sanctitatis excellentia / exuberantiaque dignitatis facile consideratur / attenta celsitudine / multitudine uarietate / patronorum / auctoritatum / reliquiarum. Patronorum multiplicium magnificentia exornatur / magnam adferunt honorandi materiam mirandi incitamentum / huic basilice singularia prestita donaria. Quam putas tribuunt sublimitatem / quod culmen honoris: martyres innumerabiles: episcopi multi sanctissimi? Uel unius martyris: unici presulis corpus satis pollitam radderet et prefulgidam ecclesiam: quid innumeri faciunt? Innumeris profecto decorant beneficiis / auxiliis infinitis fouent, Ecce quam uera sacra scriptura ex Machabeorum libro secundo comprobatur non gentem propter locum sed locum propter gentem elegisse deum. Locus hic tanto in honore habetur / deuotionis gratia plerique oris saliuam ad nudam humum proiicere sceleratissimum ducunt: dignum arbitrati et salutiserum: solum innumerabilium martyrum corporibus sanctificatum suis sputis / ex creationibus / fedandum floccipendendumque minime, Indu / bii ymmo non nescii pauientum ipsum operimentum fore quo sanctorum corpora tegantur / nec pedem statuere posse quin martyris cuiuspiam reliquias supplentes, Recte quidem clamaret e terra quisque / quod olim Moysi de rubo dominus / angelus Iosue: solue calciamentum tuum locus enim in quo stas terra sancta est, Uerum quorsum uagamur? Contrahendus est ab huiuscemodi calamus / preconiis patronorum sanctorum auctoritatum spectabilium claritudini: laudibus reliquiarum iniciandus, At primum patronorum gesta breuiuscule perstringemus: dein uariatas constructiones dedicationes multigenasque indulgencias, Demum reliquias uenerandas uiritim
describemus: Iam prioris uoti percurramus officium.
PAULINUS beatissimus Treuerensium quidem (ut plerisque placet) uigesimus nonus episcopus tertius archiepiscopus / martyr gloriosissimus prime arci insedeat necesse est cum ipsius nomine ea basilica non adornetur minus quam intituletur. Hic natione aquitanus / parentes non tam nobilissimos quam christianissimos uenatus: a beato Maximino e fonte baptismali suscipitur: cui et iuuenile robur assequutus in scienciis nonmodo liberalibus uerum et theologicis / imbuendus a parentibus traditus est. Interea temporis beato Agritio Treueris in uirtutibus et prodigiis clarescente / tandem aliquando hec fama percelebri famine Aquitanos / ut ceteros quaquauersum / adiit Hinc Maximinum Paulinum Quiriacum pari animo ut amicitia fuerant ab aquitanis laribus eductos beati Agricii antistitis obtutibus presentat, tum recollecti paterna solicitudine diuinis etiam imbuti misteriis. Agricius diem suum paulopost obiens / Maximinus diuina ordinatione: Quiriaci intimatione / benedictione / Agricii clero astipulante / patrocinante / et consentiente plebeo annisu: pontifex subrogatur. Quo episcopatum administrante sanctissimus Athanasius Alexandrinus presul minas Constancii fugitans Treuerim diffugii simul et refugii locum inquisiturus peruenit quem almificus Maximinus et spiritualis eius filius Paulinus hospitem comiter uenerabiliterque suscipientes tractarunt quam humanissime: apud quos sex annis delitescens in cisterna quadam aquis carente psalmum symbolicum (cuius inicium est quicumque uult saluus esse) tocius orthodoxe fidei summam continentem et succincte et plenarie digessit. Hec cisterna in praesens usque apparet et monstratur in cripta inferiori ecclesie monasterii sancti Maximini. Beatissimo Maximino patris in oris defuncto tocius cleri electione / populi consensu (ut par erat) et gaudio omnium: almus paulinus presulii honore / consecratione beati Martini donatus / magistri ac patris cathedre subintronisatur: qui paternalis impaciens absentie / eum per beatum Lubentium archipresbiterum suum ab aquitanie partibus reuehendum constituit / reuectumque in basilica sancti Iohannis ewangeliste in campo Marcio ad leuam urbis tunc proxime a beato Agricio iussu et impensis beate Helene erecto dedicatoque magnifice sepeliuit. Ubi et idem pater sanctus Agricius corpore sepultus diem extremi prestolatur eximius: prouidia satis usus discretione magistro magistrum adiungens / pontificem pontifici. Statuit temporis interitu Constantius arrianus imperator Mediolani concilium in damnationem Athanasii quod melius conuenticulum appellaremus / in aliquorum sanctorum patrum in eo conuentorum timeremus derogare sanctitati: aduocatur et Paulinus / peregre proficiscitur unus pro omnibus gallie et germanie laturus sententiam / ymmo unus ex omnibus electus ad martyrii palmam. At Mediolanum proximanti occurrit Liberius papa: Eusebius Uercellensis episcopus cum aliis patribus. Quibus de fidei catholice firmitata / ast Athanasi protectione tractantibus / superuenit Dionisius Mediolanensis episcopus qui non spontaneus sed deceptus si non coactus prestat dicere / cum Arrianis subscripserat: cognosens culpam reatus sui affert librum ewangeliorum cum cruce. Et aduolutus pronus omnium patrum pedibus noxam uenia placari pustulat / tum sacro collegio ipsorum readunari: At cruce leuata Paulinus (ut erat uir) pietate largus dulcisque eloquio Dyonisum patribus reconciliatum blande solatur mestitiam omnem deponat: penitudinem deo summe placere contestans. Introgressis autem fidei columnis concilium malingnantium precepit Constantius cedulas suas / arriana colluuione maculatis coniungerent Cum Paulius audacter in faciem imperatoris prorumpens hiis eum uerbis affatur conuenire oportereque potissimum arrianorum dandas ignibus cedulas: hanc sententiam quia pluribus efficatibus probauit augmentis: placuit tandem imperatori eas combustum iri. Quo facto protulit in medium Paulinus simbolum Athanasii nuper cum Treueris hospitaretur compositum: quod usque adeo patribus placuit / ut non laudarent modo / uerum etiam auctenticarent / auctorisarent Ultimum huius symboli uersiculum (uidelicet hec est fides catholica) non defuerunt qui Paulinum composuisse adnexisseque affirmant usum preterea hiisce uerbis ubi symbolum presentasset synodo: sed transeant ista. Imperator ut uidit sibi contra sententiam euenisse iubet in exilium pertrahi liberium papam Paulinum hunc galliarum metropolitanum Eusebium uercillensis luciferum insularum sardime metropolitanum Dyonisium Mediolanensis et alterum quempiam Rodianum episcopos plane sanctissimos. Uerum Paulinus quia ubique non desinit gentibus christum ewangelizare ulteriori exilio relegatus apud frigiam Asie provinciam beate passionis coronam capitis detruncatione precepit: iuxta diuum Iheronimum in cronica Eusebiana domini anno trecentesimo sexagesimo: exulatus autem sui quarto: pridie kalendas Septembris.
TIRSUS martyr domini preciosus secundam arcem occupet consonum est. Hunc thebane legionis supranum ducem fuisse fideles historie tradunt Siquidem tres prelati fuere duces Tyrsus hic noster / alter nomine et ordine secundus / tertius bonifacius dicebatur: primipilarem uero auctoritatem gerens Mauricius. Inerant et huic legioni alii quam plures triumphales uiri ac milites strennui tametsi paucorum admodum nomina assignationem captarint: faciente hoc incuria nescio an mulitudine Sat est ista memorasse iam qualiter uite consummauerint cursum thebei nostri martyres / si non Treuerici eque sunt nuncupandi / orationis series prosequatur. Uerum quia diui Mauricii historia satis nota est suorumque commilitum: quom omnes hii martyres euocati fuerint: ab oriente per Maximianum Herculeum cesarem qualiter ab episcopo Iherosolomitano fidei sacre iniciati / qualiter Rome a Marcellino papa fuerint baptizati superuacaneum esti mauimus breuitatis amore huic intexere ediciuncule: sufficiat martyrum nostrorum ad Treuerim enarrare deflexum. Interfectis apud uictimilium ytalie castrum Secundo et allexandro / Mauricio Exuperio Candido Innocentio Uitali cum reliquis sociis apud Agaiunum Urso apud castrum solodorum. Tyrsus Bonifacius duces: Gereon uictor Cassius atque florencius / in alias se terras contulerunt Treuerim contendit Tyrsus Bonifacius. Progreditur Gereon coloniam agrippina xanctum uictor. Quos Rictiouarus Maximiniani prefectus insequutus singuos cum suis collegis in locis prelibatis interemit. Porro Tyrsus et Bonifacius ubi treuerum cum suis commilitonibus ingressi sunt perquam humaniter officiosissimeque recipiuntur: utpote christiani a christianis. degebant ea tempestate Treuiris / ne dum spectabiles generosique uiri senatoriam dignitatem moribus sanctis et ingenua pollicia adorantes / quinetiam plures alii ornatissimi simul et christianissimi uiri precipua comitate redimiti / praeterea uulgus forense bellicosa strennuitate usque adeo magnanimum et forte / sed in timore domini: iuncti thebanei Treuerinis. Rictiouarranam cohortem facile superassent: cum et solos Treuerianos quam expeditissime reges et nationes perdomuisse / subiugasse non modo Treuirorum gesta / uerum et externe historie quorum fortius testimonium est: describant et celebri laude extollant. Gloriosum beatorum martyrum nunc retexere lubet occasum humanationis filii dei anno nonagesimo primo supra ducentesimum / quarto nonarum octobrium Rictiouarus Maximiani herculei profectus et in scelere compar Treuerorum urbem ingressus Thebeos milites quorum causa uenerat conuenit / per contaturque / uelint suis ne diis offerre libamina: illi deo uiuo et uero se ipsos hostiam sanctam et placentem in odorem suauitatis libauisse sicut unanimiter sic constanter proclamantes furore repletus iubet omnes / mortis subire sententiam. At funestis ministris scelerati precipientes iussa exequentibus Tyrsum quidem cum multis in campo Martis / Bonifacium cum trecetis iuxta pontem ciuitatis / crudeli caede sauciatos interemerunt: ubi uterque dux cum suis / fixis papilionibus consederant. Porro die altera Palmacium urbis primatem ac patritium consularem cum toto senatoriali ordine / capitis amputatione in libro uite patres conscriptos ac ueros senatores effecit. Tum die tertia in promiscuam plebem tanta strage debachatus est / ut non solum tellus cruore maderet uerumetiam moselle fluuius ad sex milaria relicto naturali colore: sanguinis effusi copiositate ruberet. Nunc uenerandam eorum requietionis positionem / locationemque referamus. In cripta huius sancti templia dextris sancti Paulini / requiescit ut palma floridus diuus Palmacius martyr princeps et rector ciuitatis. A sinistris autem beati Paulini / inclitus Tyrsus martyr archidux thebaide legionis. Super horum trium martyrum tumbas in testudine mirifica operositate / aureis literis sequentia habentur carmina. Quam bene pontifici dux patriciusque coherent. Gallica Palmatius / thebea dat agmina Tyrsus. Ducit uterque suos: et ducit utrumque sacerdos. Sane opus illud Mosaticum dictum putant / sed heu dolor media ex parte dilapsum / reintegrari reformarique hucusque nullius artificis opificio potuit. Ad caput sancti Paulini septem huius inclite ciuitatis Treuerice senatores nobilissimi pausant cum ipsis thebeis martyrio coronati. Et quidem in dextro latere Maxentius Constantius / Crescentius et Iustinus Ad leuam uero tres qui et carne et spiritu germani Leander Alexander et Sother. Ad pedes autem sancti Paulini altrinsecus positi sunt quattuor uiri tum genere tum uirtute clarissimi / qui licet (ut in uetusto epithaphio compertum est) tempore pacis christum occulte colerent tempore tamen persequutionis constantissime fidem defendebant / in tantum / ut Rictiouaro in faciem resisterent: propter quod eos ad exemplum aliorum diuerso tormentorum genere diu multumque afflictos in presentia tandem sua iussit decollari. Alter ergo duorum uersus austrum positorum interior Hormisda / exterior Papirius uocatur. Aquilonem respicientium interior Constans exterior Iouianus. Uerum Bonifacius cum suis trecentis commilitonibus prope pontem (ubi et pro domino occubuerant) uilibus mandati bustis: postea peruigili solertia beati Hildulphi Treuerorum antistitis quinquagesimi noni / in criptam ecclesie sancti Maximini tunc per ipsum renouate / honorifice translati sunt. Reliquus / thebeorum Treuirorumue martyrum innumerabilis cuneus passim sortem beate requietionis indeptus est uariis in locis maiori et copia et numerositate in nostra hac basilica diui Paulini circumcirca intus et extra permanente et merito ut quibus passionis sue tempore unda tumulum praebuerat nunc gloriosas meruerunt sepulturas licet in defosse terre abdito. Ex eorum numero plures ad sanctam mariam secus moselle litus complusculi itidemtenus apud sanctum Martinum eque iuxta litus moselle repositi sunt
BONOSIUS beatus trecesimus Treuerorum pontifex beatissimi Paulini successor in hac de qua sermo agitur basilica subtus altario diui Clementis pape et martyris (quod in fronte chori conspicitur)honorificentissime iacet conditus certe uir omnibus uirtutibus (dum uita mortali potiretur) adornatus. Quantus in humanitate / qualis in morum integritate extiterit / qualiter denique omnibus sanctis operibus accomodatus qualiter in simplicitate cordis quesierit dominum et senserit de domino in bonitate uel nominis eius uocabulum resonat. bona nedum fecit sed et fieri edocuit / bono semper incaedens animo inter prospera et aduersa. Cum huius uite pertesus concupiuit repleri de bonis domini desiderium suum tandemque repletum in bonis desiderium suum decimotertio kalendarum Marcii debito carnis soluto peruenit ad uidendum deum in bonitate electorum suorum / ubi gaudens de bonis domini non desinit patrocinari se pie inuocantibus.
FELIX re et nomine Treuirorum presul trigesimus secundus eius nominis secundus sancti Brictonis (qui bone memorie sancto Bonosio subrogatus fuerat) succedaneus / ad latus chori sinistrum in domino feliciter quiescit / de cuius sanctitate eximia nec non ordinationis tempore Seuerus Sulpicius gestorum diui Martini scriptor nonnulla digessit: qui tempore quo Maximus imperator frequens concilium episcoporum Treuiros in damnationem priscillianistarum / Martinum quoque eo conuenisse describens / postridie inquit felicis ordinatio parabatur: sanctissimi sane uiri et plane digni qui meliori tempore fieret secerdos. Hic felix sanctissimi Martini coepiscopus sanctissimus (talibus enim uerbis in eum utitur Sulpicius) sedata undique hereticorum prauitate / et Marthae sollicitudine operosus Marie quietudine floridus / terrene conquisitum facultatis tum in pauperum necessitatibus / tum in ecclesiis reparandis ac construendis expendebat: spiritualem uero curationum gratiam ad salutem tam animarum quam corporum quibuscumque credentibus exhibebat. Quorum alteri testimonio est ampla satis et magnifica ecclesia copiosis ab ipso sumptibus honori theotocos uirginis marie et martyrum thebeorum treuirorumque constructa / sita in prato marcio haud procula basilica beati Iohannis apostoli et ewangelistae superiobus paucis annis per beatum Agricium fundata, Et quidem prouide / aliquando duobus magistris Agricio inquam et Maximino / discipulum Paulinum proxime iuncturus: ut sicut in uita sua dilexerant se / ita et in cumulatura non longe separarentur: Alteri magna signorum operatio perhibet testimonium: e quibus unum retexere utile iudicauimus, una dierum foelicissimo felice uerbum dei diuersis in locis disseminante / uicum cuiusdam prepotentis uiri ingressus / contigit eius uxorem diuturno iam languore affectam ad extrema perduci: comperit uiri dei aduentum maritus uxoriamque optans salutem magnas deo gratias reddidit / qui felicem mittere sibi dignatus esset / quem inuitatum hospitio be
neuolenterque tractatum obsecrat pro salute coniugis iamiamque moriture, At pater sanctus innate pietatis profusor aquam extemplo benedixit / quam uix ubi pregustasset mulier / illico sanata surrexit / magnificans deum qui talem medicum foelicissimum ymmo uelocissimum sue destinasset saluti, In signum uero concite remediationis sue / beati Petri socrus instar a domino curate et ipsa salutis compos effecta summisse omnibus ministrauit. Preterea beatus pater noster felix uolens repellere uicem beato Paulino qui beatissimum Maximinum ab aquitania per beatum Lubentium suum archiprespiterum reuehendum curauerat / constituunt et ipsa inito consilio / cum totius regni uiribus sanctissimum Paulinum ab oris frigianis referendum, Quo dum uentum esset friges opinati quod euenit Treueros propulsare: Treueri Paulinum transferre conantur, Quibus mutuo altricantibus deo ordinante statuunt in commune attentandam populo utrique summotionem, Admouent manus frigii sed frustra nixi / fixum namque sacrum funus et immobile permansit penitusque ponderosum Treueiros tum uideres gaudio immenso prefusos / spe gaudentes / in domino fidutiam habentes: longioris itineris sui non causantes difficultatem / ubi summa cum facilitate deferrent sacratissimum sui presulis Paulini corpus quod quesitum uenerant: progrediuntur patriam reuisuri ac inlaturi patronum: patriis finibus demum appropiant, Fit obuiam felix clero comitatus et plebe uenerando corpori / uaria signorum ui chorusco: reuectum ouanter in basilica sancte dei genitricis marie et martirum thebeorum ab ipso beato felice edificata iuxta prolem preclarissimam / ubi dormiunt corpora peregrinorum plurima in sarcophagum cripte in medio ferreis suspensum cathenis tertio idus maias honorifice collocarunt, Quod ita pendens usque ad Northmannorum tempora mansit: fractis autem: ab ipsis Northmannis cathenis / sarcophagum saxeum solo aeris obsequio ad multorum annorum curricula diuinitus sustentabatur donec peccatis exigentibus / manibus pollutorum depressum non absque uindicta eorundem terre prohdolor subsedit, Et hec quidem de actiua beati Felicis uita. Post duodecimum episcopatus sui annum Felix felieior futurus ex contemplatione: pontificali renuncians apici: solitarius intra predictam nostram beate Marie uirgini dedicatam basilicam usque in finem uite mansitauit ubi et frequentibus angelorum uisionibus et colloquiis frui meruit. Interea sensim corporis uiribus cepit destitui / cognitoque transitus sui die ex hoc mundo ad tellurem paradisiacam / premissa ad fratres exhortatione salutifera / expassis ad celum manibus se petiit in pace dimitti. Et ecce omnibus audientibus uox ab ethere sonuit ueni inquiens felix ueni / feliciter egisti / felicius morieris / felicissime coronaberis: Cum ille caput et corporis oculos et mentis a populo diuertens in conspectu omnium animam eius quasi columba aurea ore eius exire et celum uisa est penetrare. Defungitur .uii. kalendarum Aprilis. At caput sepulchri eius tale habetur aureis litteris epithaphium. Hic requiescit sanctus felix Treuirorum archiepiscopus: qui hanc ecclesiam supra sepulchra / martyrum Thebee legionis construxit: qui et beatum Paulinum a frigia translatum inter eosdem martyres / martyrem medium collocauit.
LEGUNTIUS sacer Treuerensium praesul tricesimus quartus inclite recordationis Mauricio subuectus: diuo Bonosio a dextris adiacet / medius uidelicet inter Bonosium et Abrunculum sub ara atlethe christi Clementis pape. Qualiter hic sanctus in actu operatiuo et contemplatiuo susurrio discretionis rexerit habenas / qualiter in lege domini meditatus fuerit die ac nocte: nominis sui uocabulum non ocultat.
Iuuat autem ethimologizare nomen ipsum et si non docte satis uel nominis sagnificantie allusisse placebit Leguntius itaque legum scius diuinarum scilicet et humanarum rectissime interpretatur. In lege enim domini uoluntas eius semper permansit: in lege humana ambulauit inoffense / in utrisque sine querela conuersatus fuit / nouerat proferre ex ambabus noua et uetera / Ex illa sciebat reddere deo que dei erant / ex ista que regis regi. Ad ultimum digne pro legum custodia diuus Leguntius legionibus celestibus associandus undecimo kalendarum Marcii uiam uniuerse carnis ingressus est.
MARUS sacerrimus / quadragesimus Treuerorum antistes / uir utique magnarum uirtutum et mire sanctitatis a dextris chori ad austrum recolenda admodum tumulatura sepultus quiescit. Iste Marus deo acceptissimus et si fama teste ueraci sanctissime uite extiterit / crebris miraculis choruscauerit / potens fuerit in opere et sermone: nihil tamen gestorum eius reperimus / nisi quod diligens decorem domus domini et locum habitationis glorie eius: hoc de quo agitur templum Paulinianum a barbaris uastatum / impediis haud exiguis reparauerit in statum pristinum. Uerum cum in nominum ethimologia ymmo potius resonantia oblectemur / et huius uiri sanctissimi libet nomini interpretando accomodare pugillarem. Marus quasi amarus apte dici potest. siquidem nouimus mulierem noemi id est pulchram / se nominatum iri uetuisse: sed maram hoc est amaram / quia amaritudine eam repleuerat omnipotens. Et marum hunc nostrum repleuit et inebriauit amaricatione inimicus suus / mundus inquam / enimuero mundus sibi carcer existens recogitauit annos suos in amaritudine sue anime. Demum nauigaturus ex hoc mari magno et tempestuoso ad portum salutis eterne / septimo kalendas Februarii carnis trabea exutus / deducentibus ymnidicis angelorum choris animam eius preciosam ad coelum / corpus humatum terra / marum in coelis uiuere multigenis miraculis declarat semper. Nam ad eius corporis sanctissimi Poliandrum egri quicumque ueniunt salutis commertia reportant. Ueruntamen hiis maximopere languoribus suffragiorum eius me dentur patrocinia. Paralitica ibi membra conglutinantur / podagricorum bases solidantur et plante / curatur arthetica / spasinus pellitur: cyrogra quam et ciaticam appellitant eliminatur et id genus reliqua merentur sospitatem. Que miraculo quodam recentiori / licet cognoscere Paucis emensis annis uir quidam erat in saxonie partibus incommodis pretaxatis totus pregrauatus: qui continuo triennio in lecto fessus decubans: cepit secum tacitus in mente reuoluere esset ne sanctorum quisquam cuius merita huic morbo sedando possint succurrere: cum ecce tandem aliquando sub noctis silentio affantem se quempiam uoce sonora audiuit: dicentemque homo infirme erigere: surge / Treueros pete / ubi in dextra parte ecclesie sancti Paulini tumulum sanctissimi Mari inuenies huic supplica / hunc uenerare: hic te saluabit. Sole noctis tenebras abigente uxori / amicis / que audierat aperit uieque iubet necessaria parari. Illi hominem mania captum arbitrari pili facere narrationem utpote nec ciuitatis nec sancti Mari noticiam habentes ille iterum ac tertio commouere / rursum illi ut prius floccipendere: delirum proclamare. At ille salutis sue auidus Treuerim uersus iter arripit / comitantibus uel inuitis coniuge ac germano carnali Mirum dictu ubi eger gressum molitus est euestigio sanitatem sortitur optatam: usque adeo contoralem fratremque progrediendi expeditione superaret. Tum treuerim uentum est atque integro triduo triennalis memores infirmitatis hanc beati Paulini ecclesiam / mausoleumque beati Mari ambiendo et orando terebant / gratias cunctipotenti sanctissimoque Maro agentes. Porro sanatus deuotione deuouit se singulis quoad uiueret annis beati Mari tumulum uisitaturum. Unde et postea annis certis hic uisus est reddere uota / que distinxerunt labia sua. nec id quidem pretereundum autumauimus quod proximis hiis diebus anno uidelicet gratie milleno quingenteno decimo quinto diuina miseratio inspirare dignata est Immisit nempe deuotionibus uenerabilium huius decentissimi collegii canonicorum nescio quem plus solito ardentiorem affectum honorandis patronis suis operam darent exuberantius. Adaperiunt itaque nonnullas suorum patronorum tumulaturas / secretiora etiam quaedam rimantur sacrosanctis referta reliquiis / sed non sine permissione sanctissimi in chorona patris domini nostri domini Leonis Diuina prouidentia pape decimi: sui predecessoris equiuoci Leonis noui pape pietatem gratias / imitantis / honorantis Inter cetera ammouent pauxillum / almi Mari cooperculum tumbe cuius sacratissimum corpus adeo coherens in singulis membrorum iuncturis ibidem locatum conspiciunt ut crederes Marum pauloante uita excessisse. Hac inuentione letificati mirifice / prudenti consultu diffiniere ob deuotionem populi augmentandam denuo sarcophagum ex toto non claudendum /sed in altum parumper leuato cooperculo / cancellis muniendum ferreis / quo sic ab omnibus posset intueri intuitum admirari. Uel saxei cordis est qui non in amoris lachrimas resoluatur / dura est anima que non liquefiat que hinc deuota suspirta non trahat. Summitas coopertorii exacte contemplata mundataque decentius preferebat a foris in superficie epithaphium beati Mari sanctitatis monimenta satis superque declarans. quod quia sensum uidetur imperfectum continere eisdem apicibus quibus anaglifum habetur hic ponere curauimus adicit forsan dominus interpretem: tametsi nostre potuisset expositionis sententia adhiberi: maluimus tamen alieno arbitro edoceri quam nostrum temerarie adnectere sentimen. Tale est igitur epitaphium magnis et antiquis literis et pene aboletis oblitteratisue excisum. PRESUL MARUS DEO DILECTUS MULTAS CARNE UIUENS EGIT UIRTUTES CUNCTA EIUS UITE LIBER HABET
ABRUNCULUS almus Treuerorum quadragesimus sextus presul successor sancti Fibitii archiepiscopi / quondam cenobii diui Maximini abbatis: uti prefati sumus sub altari sanctissimi martyris christi Clementis pape / a leua beati Leguntii sepultus quiescit / sed ex parte / nempe principaliora corporis membra / hinc ad monasterium quod uulgo Sprengerszebach uocatur sunt translata: que abrunculum celo triumphare / signis et uirtutibus uariis declarare non cessant. Abrunculus sacer uitam adhuc agens mortalem abrenunctiauit seculo et pompis eius / non ut assolet humana fragilitas per abrupta uitiorum incedebat / sed ab isto seculo nequam mente et actu abruptus: uelut carbunculus nocte lucens et instar solis mane rutilantis sic eius uita sanctissima refulsit: Carne exuitur decimo kalendas Maias.
RUSTICUS sacer / quadragesimus septimus Treuirorum pontifex abrunculo prefato substitutus pausat corpore in absida lateris dextri a tergo altaris beati Iohannis baptiste iuxta baptisterium Hic primum reprehensibilis et uite mollioris blanda sequutus / post per beatum Goarem correctus et emendatus in ecclesia beate Marie uirginis ad litus moselle septennio inclusus / spontanea sibi assumpta penitentia / et quidem grauissima / ueniam sic promeruit fieret de homine peccatore homo iustus. et sanctus. Uerum rem gestam peroremus / deo dilectus sanctus Goar summa preditus erat sanctitate / summe abstinentie deditus / quam tamen charitatis amore ac intuitu hospitalitatis plerumque si affuissent peregrini soluebat / unde quasi ieiunii impaciens: quorundam inuidentium sinistra incusatione ac falsa suspitione apud Rusticum episcopum proclamatus / iussu episcopi citatus est et comparere compulsus. Proclamatoribus ergo suis et legatis quorum alter Albiwinus alter Adaluuinus dicebatur Goar congreditur quos media confectos peneque deficientes membris / lacte ferino propriis manibus a tribus ceruis mulso / eorum artus perungendo lassos in uigorem pristinum restituit. Sistitur rustico episcopo humilis presbiter Goar uir per omnia rectus et simplex usque adeo pallium suum solari radio per anguli cuiusdam rimam splendescenti appenderet putans fore uectem ligneum sed ligni duriciam sed retentaculi officium radiantis solis coma non negauit / hec mirifica opera rustico magicis artibus ascribente / Goar se humiliter excusans ait Deus iustus fortis et paciens scrutator cordium et secretorum inspector nouit me nihil prorsus artis magice aut scisse aliquando aut scire: feras neque mulsisse ullis incantationibus itidemtenus uestem meam in solis radio pendere haud satis scio sed in fusto roboreo. Quod mane comedere dicor et bibere uideat et iudicet omnium congnitor deus gule uitio id an charitatis officio egerim: Hec prosequente Loare superuenit clericorum quidam Geobigisus nomine / gestans infantem tres noctes natum. Quo uiso Rusticus ad uota sibi cuncta uenisse gauisus / heus inquit aulicos suos alloquens / nunc opera goarina probabuntur ex deo uel aduersario emergant: Tum ad Goarem conuersus dixit Age infantulus genitores propriis designet uocabulis. Affligi tunc uideres goarem angi et contristari / nequientem tamen nec audentem neque uolentem refragari episcopi preceptis: sed lachrimis ora perfusum in trinitatis nomine / trium noctium infantem iubet edicere pandereque parentes. Cum ille fandi impos- protenta in episcopum manu absolutissime respondit Iste rusticus episcopus pater meus est /mater autem mea Flauia uocatur. At presul iusto se dei iudicio deprehensum cernens / pronus aduoluitur Goaris pedibus summissis precatibus ueniam deprecans suorum apud altissimum obtineat indulgentiam peccaminum: quod ille indefesse se facturum pollicitus est. Tum rusticus ultronea (ut pretulimus) suscepta penitentia septemtrionali omnibus uere penitentibus exemplar meruit esse et speculum: hincque effectum est fieret post resurrectio et profectus quibus ante destructio fuerat et scandalum. De post in sancta rusticitate uitam ducens / siue crimine tandem foelici siue quieuit pridie idus Octobris: cuius odorum corpus sacra beati Paulini edes conseruat multiplici uirtute choruscum. Et quidem permulti iuuat memorari quam dulciter redoleat in conspectu dei humilis peccatorum conuersio. Anno a natali dominico milleno quingenteno decimo quinto de indulto sedis apostolice sepulchro uiri dei rustici aperto tanta erupit fragantia talis suauissimus omnium astantium perfudit nares odor / qualem numquam hausissent olfactu / firmiter credentibus cunctis / illuc auctorem suauitatis aduenisse mirificasseque sanctum suum Rusticum conclusum tum pari consilio gloriosum eius caput foris reseruandum quod intuitum mortalibus preberet penitendi incitamentum et assecurationem tutissimam quia deus misertus est penitentibus.
MODOUALDUS beatissimus Treuerorum presul quin quagesimus hanc habet basilicam suorum reuerendorum ossium conseruatricem / altario beati Clementis inclusorum. Is ex aquitanorum stirpe haud infima sed preclarissima genitus / auunculus beate Gerdrudis uirginis extitisse dinoscitur: quandoquidem et Ittam alias Idubergam Pippini maiore domus coniugem martyrem Gerdrudis / Modewaldi sororem constet fuisse / que et Pippino Bogham filiam alteram cum Grimoaldo filio genuit. Modowaldus inclito Seuerino in Treuerica sede subuectus commentabilem per omnem modum egit uitam / temporibus Dagoberti huius nominis primi francorum regis qui Dagobertus multa bona ecclesie Treuerensis beatoque Modowaldo contradidit uti instrumentum desuper editum aperte demonstrat in quo et laudes Modowaldi mirum inmodum efferuntur. Cumque beatus presul ecclesiis dei construendis summopere intenderet ad religiosorum tamen domicilia erigenda potissimum inflammabatur: quandoquidem in palatio regis Dagoberti (quod horreum appellatur) ecclesiam in honore beate uirginis Marie construxit / ubi et congregationem uirginum instituit quibus prefecit martyres primum deo dilectam uirginem Yrminam Dagoberti regis filiam / quam crebro uisitauit sanctus Wilibrordus traiectensis presul / deinde modestam uita et nomine quamdam sacratissimam uirginem alumnam cenobii montis romarici contemporaneam et familiarem Gertrudis uirginis / filiam alterius cuiusdam sororis Modowaldi Cui quidem conuentui priuilegium a domino apostolico pro libertate eius et indemnitate obtinuit. Conflauit et aliam sanctam congregationem in castro Iulii cesaris contiguo ciuitati Treueris / quod olim antiquum palatium nunc palatiolum appellatur / cui aliam quamdam filiam Dagoberti Adhelam uocabulo martyrem prefecit. Preterea beato Martino in pago meygine construxit ecclesiam. beato quoque Symphoriano ad litus moselle / ubi et collegio religiosarum christiancillarum adunato / germanam suam sanctam Seueram ab fratris sanctitate non degenerem regiminis curam precepit habere / quam carnis exemptam ergastulo ibidem sepeliuit cui paulopost obiens et ipse adiunctus est. Uerum aliquot illic annis tumulati / preliis et subuersionibus intercapedinentibus / Modowaldus in ecclesiam Paulinianam transfertur / Seuera soror in cellam Eucharii / que sancti Mathie basilica dcitur. beato Modowaldo apud sanctum Symphorianum quiescente excisus erat in marmore titulus epitaphialis honori eius positus et sanctitatem eius exprimens qui simul cum Modowaldo ad basilicam Paulinianam delatus hunc tenorem uerborum continet. Hoc est sanctuarium deo dilecti Treuirorum archiepiscopi Modowaldi / cuius sanctitatem deuotus rex Dagobertus / sicut in precepto eius de ecclesia Treuerensis continetur uerbis magnificauit / et circa renum et fluuium ligerini rebus magnifice ditauit. Rem referam meo indicio que plurimum honestamenti sanctis dei Bonosio Leguntio Abrunculo atque Modowaldo afferentem / non reticentem declarare merita ingentia. Anno humanationis filii dei millesimo nonagesimotercio in kalendis Augustanis forace flamma ecclesiam hanc conflagrante iam trabibus / parietibus / collisis / altare beati Clementis diuina misericordia in gloriam suorum quos prelibauimus sanctorum preseruante / inconbustum et inuiolatum permansit.
FORTUNATUS almus eius nominis secundus / sexagesimus quartus Treuerensis archiepiscopus a tergo maioris altaris in tumba marmorea conditionem sortitus est. Qui cardinalis romanus et multa doctrina disertus ecclesiasticorum curam perquam maximam habuit: scripsit equidem non minus ordinate quam ornate librum ecclesiasticorum officiorum: Sed et concordie amator existens / a karolo imperatore quem magnum congnominat directus est constantinopolim contrahende firmandeque pacis gracia cum Michaele Imperatore grecorum. fortunatum hunc non fortuna secunda extulit / nec subuertit sinistra: sed in omnibus fortunatus deo fortiter adhesit. ferunt et ipsum pauloante quam nature concederet / beati paulini sacrosanctis artubus includendis parauisse sarcophagum marmoreum / quo uix perfecto huic temporalitati quarto idus Iunii subtractum fortunatum fortuito euentu masoleo eidem impositum ubi usque in presens pausitans effulget uirtutibus.
LUPUS beatus archiepiscopus in baslica lateris sinistri retro aram diui Nicolai iacet conditus sed ubi pontificum amministrauerit heu dolor scitur minime: plures enim lupos fuisse reperimus: Fuit quidem lupus senociensis archiepiscopus spectabilis sanctitatis: qui ubi omnia sua pauperibus erogasset et die quadam plurimos ad conuiuium mutasset uino deficiente recumbentibus orauit ad dominum et statim nuncius affuit qui centum uini modios esse proforibus nunciauit. Cum plures ei detraherent quod filiam predecessoris sui uirginem amaret / coram detrahentibus ipsam deosculatus est dicens nihil nocere bono uerba aliena quem propria non maculat conciam nam quia ipsam deum ardenter amare nouerat / eam mente purissima diligebat: Et alia multa miracula per ipsum patrata leguntur. fuit et alius quidam lupus trecassinus episcopus qui attile hunorum regi uociferanti se flagellum dei esse aperire portas iussit / asserens seruos dei debere flagello dei uapulare. Idem lupus ad britanniam uerbum dei predicaturus cum Seuero Treuerensis archiepiscopo et Germano antisiodorensis profectus cum quibus etiam interfuit apud carthaginem consilio trecentorum tredecim episcoporum in condemnationem heresis polagiane / et pleraque alia de ipso scribuntur: Alter item lupus fuit ex anachorita / Lugdunensis presul constitutus et alii forsan et alii lupi diuersis in diocesibus extitere / quorum uigilantia luporum insidiantium impetus christo duce debellati sunt. Quis luporum hoccine loco requiescat maiores nostri posteris in scriptis reliquerunt minime: preter quod in tumba eius sacra inuentum est exaratum in plumbo antiquissimis litteris scilicet Sanctus lupus archiepiscopus. Alterum promissi nostri institutum attingamus de fundationibus et dedicationibus huius sancti templi. Primus fundator extitit sanctus Felix archiepiscopus / qui ipsum erexit in laudem theothocos uirginis marie et martyrum Thebeorum Treuerorumque: quod fecit habere in longitudine quadringentos et decem: in latitudine centum et uiginti pedes / circa annos domini quadringentesimum octauum. Alter reparator de uastatione Wandalica necnon hunorum beatus Marus archiepiscopus. Porro longo post tempore uidelicet anno uirginee parturitionis millesimo quadragesimo nono sanctissimus Leo papa nonus bruno ante uocatus primum episcopus leuchorum alias tullensis: post pontifex maximus a romuleis sedibus digressus ad sanctam Treuirorum urbem declinat cum feruentissimo deuotionis amore insupereminentem sanctitudinem templi diui Paulini exardescens rogatu domini Euerhardi Treuirorum archiepiscopi et primatis idem templum deuotissima consecrauit solemnitate: pluribusque indulgentiis dedicationis eius diem sublimauit. dedicauit itidem Leo ipse altare beati Clementis cuius sedulo supra meminimus precatu eiusdem Euerhardi / quod et priuilegio decorauit insigni hunc habente tenorem. Statuimus et eum a nobis consecrato sancto altari honorem reseruamus ut preter ipsum primatem et archi episcopum / eiusque suffraganeos episcopos et abbates simulque ipsius ecclesie prepositum et decanum et ydoneum ebdomodarium / nullus ad idem altare se presumat inferre ad missam celebrandam. Omni ergo aliena occasione remota et ea quam debent archiepiscopo subiectione seruata / canonici ecclesie ipsius id a nobis quidem obtineant honoris / ut sicut gaudent de beneficio nostre consecrationis / si quis forsitan temerarius eis resistens secundo tertioue comonitus nisi resipuerit / de sede romana gaudeant sibi licere ut accipiant solatium apostolice defensionis. Actum septimo idus Septembris pontificatus Leonis anno secundo. Et quia in memoriam domini Euerhardi incidimus / consonum uidetur gestorum eius quippiam recitemus / maximae cum in medio ecclesie sepulturam nactus sit. Natus est patre Hizzilino comite Alammanne. Ex officio prepositure maioris ecclesie Wormaciensis accitus ad presulaturam Treuericam: in ordine episcoporum septuagesimus septimus fuit: et quidem inter predecessores suos commodissimus: quippe qui meruerit obtinere a Leone papa memorato apostolicum priuilegium admodum prestans exprimensque affatim superioritatem primatumue diocesis Treuerensis.
INDIXIT aliquando idem Euerhardus iudeis persequutionem / eosque nisi proximo sabbato pasche christiani effecerentur urbe pellendos decreuit huic huius nefande gentis quidam ad similitudinem episcopi ceream ymaginem lichnis interpositam facientes / quemdam clericum de collegio beati Paulini christianum nomine non opere ut eam baptisaret pecunia corruperunt / quam ipso sabbato episcopo iam ad baptismi celebranda solemnia preparato accenderunt / dua media sui parte consumpta / episcopos super fontem sacris instans officiis cepit grauiter infirmari / tum secedens in sabrarium ministrorum fultus auxilio: genibus flexis ante crucem ibidem depictam orationibus uacans in uestibus sacris expirauit undecimo kalendas Maii Incarnati uerbi anno millesimo sexagesimo septimo. Abhinc gauisa fuit presens ecclesia munere benedictionis apostolice quinquaginta tribus annis cum ecce anno domini ut supra prelibamus millesimo nonagesimo tertio incendio periit solo altari Clementis illeso permanente / ne deus sanctos suos subtus latentes daret uidere consumptionem. Post hac quinquaginta quattuor annis inconsecrata permansit / sub temporibus Brunonis Godefridi Meynheri et Adalberonis treuerensis ecclesie archiepiscoporum. Uerum Bruno iam dictus ipsam ecclesiam ignis concrematione derutam / Adalberti et Rudulffi eiusce ecclesie prepositorum industria datis eis sumptibus non iuxta prime quantitatis amplitudinem sed secundum facultatis sue modum reformauit: Tandem salutis anno millesimo centesimo quadragesimo octauo dominus Eugenius papa tertius pontificatus sui anno tertio pridie kalendarum Februarii superuenit / et uestigia predecessoris sui Leonis pape noui subsequutus cum solemni benedictione et priuilegii augmentatione eandem basilicam supplici instantia domini Adalberonis archiepiscopi treuerensis in pristinum reduxit gradum atque consecrauit in honore sancti dei genetricis Marie et omnium sanctorum. Et quidem splendidissimo apparatu consecratio ipsa percelebrata est. Interfuere nempe uiri summa digni laude / auctoritate precipui Cardinales dyaconi octo / quinque cardinales subdyaconi: Antistites sex Adalbero archiepiscopus treuerorum Baldewinus cesaree palestine archiepiscopus qui et criptam cum altari martyris Paulini consecrauit / altare item sancti Mari et sancti Iohannis baptiste Henricus eburacensis archiepiscopus Swenio wibergiensis episcopus Hartwinus gebensis episcopus Ymarus tusculanensis episcopus. Iam ad gratias: prero gatiuas / indulgentias properemus Gratiis inquam exculta est nostra ecclesia / in propriis personis duo illi summi pontifices onus dedicationis subierint: prerogatiuis uero cum dedicationem ipsam tantis efferrent preconiis statuerent alleluia solemne cantandum etiam in septuagesimali tempore / totumque officium perquam solemnissime explendum indulgentiarum preterea multiplicitate haud mediocriter refulget. Enimuero Leo papa nonus contulit hanc ecclesiam dedicationis sue die deuote adeuntibus indulgentiarum duo millia centum et decem annorum sexaginta octo dierum et nonaginta karenarum. Addidit Eugenius papa tercius totidem annos / dies karenas / Summa extendit se ad quattuor mille ducentos uiginti annos / dies triginta sex: karenas centum octoginta. Omnibus dominicis et diebus festis hanc ecclesiam uisitantes singulis diebus merentur centum dies indulgentiarum. Sed mittamus indulgentias / quis non fidat tot et tantis patronis interuenientibus sibi suisque prospici Si unius oratio iusti celum penetrat / cur non multorum iustorum et sanctorum preces exaudiantur. Itaque in ammirationem prorumpamus dicentes cum beato Iacob patriarcha quam terribilis est locus iste. hic tibi domine deus conferat pusillus grex tuus laudem / retribuit tibi gratiarum actionem / deuotus tibi semper existat / quatenus sanctorum tuorum meritis inter cedentibus ab omnibus mereatur aduersitatibus liberari ad gloriam nominis tui sanctissimi quod est benedictum in secula Amen. Huius sancti templi reliquiarum nomina uiritim conscripta: sicubi numerum appositum uideris / scito tot fore particulas / quot numerus denotat.
RELIQUIE CHRISTI
De ligno sancte Crucis. iiii. Spina una de corona Ihesu de columna ihesu in qua fuit flagellatus. De columna ihesu ad quam fuit ligatus. de Uestimento christi. de Lintheamine asperso sanguine eius. de syndone cui fuit inuolutus in sepulchro. de sudario eius. de Terra sepulchri eius. ii. de Lapide super quem stando ascendit. de Lapide super quem stando predicauit. de Lapide qui est gethzemani cui manus impressit. de Lapide ligno et mensa domini. de mensali domini. de Pane qui remansit super mensam domini et discipulorum eius. de Porta per quam transiuit dominus. de Lachrimis domini.
RELIQUIE BEATE MARIE.
De uestimento sancte Marie matris domini ihesu imposito olim sarcophago marmoreo retro summum altare huius ecclesie per dominum Eugenium papam tertium: habente in longitudine semiquattuor ulnas et medium quartale / in latitudine semiduas cum medio quartali / reperto christi anno millesimo quingentesimo decimo quinto. De capillis eiusdem uirginis numero triginta duobus inuentis cum uestimento predicto. De capillis eius similiter. de Lacte eius. de Camisia eius. de Pallio et ueste eius. de Peplo eius. de Candela qua fuit presentata ad templum. de Arbore ficus sub qua sedit mater cum filio in occisione innocentum.
RELIQUIE PATRONORUM
Caput sancti Paulini archiepiscopi et martyris. Caput sancti Rustici archiepiscopi Treuerensis. Caput sancti Modowaldi archiepiscopi Treuerensis. Crus sancti Tyrsi ducis thebeorum et martyris. Brachium sancti Palmacii proconsulis Treuerorum martyris. de sancto Maxentio consule et martyre. de sancto Leandro consule et martyre. Crus sancti Foelicis Treuerorum archiepiscopi Crus sancti Modowaldi Treuerorum archiepiscopi. de sancto Rustico Treverorum episcopo. Pars capitis sancti Lupi archiepiscopi.
ITEM DE EODEM ALIE RELIQUIE.
De sancto Bonosio archiepiscopo Treuerorum. de sancto Leguntio archiepiscopo Treuerorum. de Gladiis quibus thebei et treuerici martyres interempti sunt. De martyribus thebeorum. De martyribus innumerabilibus Treuerorum. de Cute et pulueribus capitis sancti Paulini. de tumba lignea ipsius.
ALIE RELIQUIE UARIE.
De manna celi. de uirga Moysi uersa in colubrum. de Innocentibus. ii. Articulus de innocentibus. De cilio. sancti Iohannis baptistae
RELIQUIE APOSTOLORUM.
De sancto Petro. de sancto Paulo. de sancto Andrea. ii. de sancto Iacobo maiore. ii. de Uestibus Iohannis ewangeliste. De sancto Philippo. ii. de sancto Bartholomeo. de sancto Iacobo minore. de sancto Matheo. de sancto Mathia. De lapide super quem sors cecidit in electione Mathie. de digito sancte Luce ewangeliste.
RELIQUIE MARTYRUM.
De sancto Stephano prothomartyre. de lapide quo lapidatus fuit. De sancto Laurentio pars brachii. de prunis quibus fuit assatus De sanctuario beatorum Laurencii et Margarethe uirginis De sancto Uincentio martyre. de sancto Mauritio pars capitis. Item alia particula eiusdem. De sancto secundo Thebeo martyre. de sancto Gereone Thebeo martyre. secundo De sancto Sixto martyre papa. de capite sancti Kalixti papa et martyre. de sancto Dyonisio episcopo et martyre. de capite sancti Ualentini episcopi et martyris De sancto Lamperto episcopo et martyre pars brachii. brachium sancti Lazari a domino resus citati. de sancto Ignatio episcopo et martyre. de sancto Blasio episcopo et martyre articulus. De sancto Sebastiano martyre De sancto Georgio martyre. de sancto Christofero martyre De sancto Uito martyre. de sancto Ipolito martyre. de sancto Crisogano martyre. de sancto Agapito martyre. de sancto Pancratio martyre. de sancto Wentzeslao rege et martyre De sancto Tyburtio martyre. de sancto Machario martyre De sanctis Protho et Iacincto martyribus. de uestimentis sanctorum martyrum Sergii et Bachii.
RELIQUIE CONFESSORUM
De sancto Siluestro papa. De sancto Gregorio papa et doctore. de sancto Euchario primo treuirensis episcopo. ii. De sancto Materno Treuerensis episcopo. de sancto Agricio patriarcha Anthioceno et primo treuerensis archiepiscopo. de sancto Maximino archiepiscopo treuerensis. ii. de sancto Augustino doctore. de sancto Iheronimo doctore. De sancto Nicolao episcopo. de sancto Willibrordo episcopo. de sancto Brictio episcopo. de sancto Cyrillo episcopo. de sancto Cirillo episcopo treuerensis. de sancto Seuero episcopo treuerensis De sancto Modesto episcopo pars magna cum scapulis De sancto Bernardo abbate cum uno dente. de sancto Gallo abbate. de sancto Machario abbate. de sancto Egidio abbate De sancto Symeone confessore treuerensis digitus cum particula De sancto Allexio confessore. de sancto Seuerino episcopo Coloniensis. de sancto Erhardo confessore. de sancto Balduino confessore. de reliquiis sancti Modowaldi confessore de sancto Theoderico confessoris.
RELIQUIE UIRGINUM ET UIDUARUM.
De sancta Catharina uirgine et martyre. de Lapide montis Synai super quem angeli corpus eius sapientes posuerunt De Cathena qua fuit uincta. de oleo quod fluxit de corpore et tumba eius. ii. De sancta Barbara uirgine et martyre cum uno dente. de sancta Margereta. ii. de sancta Appolonia cum uno dente. de sancta Cecilia uirgine et martyre. ii. de sancta Lucia. de sancta Cristina martyre. ii. De sancta Dorothea martyre. De sancta Ursula pars brachii. Brachium sancte Cordule uirginis et martyris ex. xi. milibus uirginum. De sancta Demode ex. xi. milibus uirginum. Item de. xi. milibus uirginum. de martyribus Thebeorum Orice et Promecilde quinque dentes. De sancta Afra martyr. de sancta Walpurge uirgine. de sancta Otilia uirgine. ii. de sancta Kunigunde uirgine. de sancta Brigida uirgine. de sancta Maria magdalena. de sancta Martha sorore eius. de Maria iacobi. De ueste Marie zebedei De sancta Elizabet lantgrauia. De peplis sanctarum Elizabeth et Agnetis.
Harum reliquiarum solemnis ostensio fit in anno bisextili dominica proxima terciis idibus Maiis qua celebratur sancti Paulini translatio a frigia ad Treuerim: cum solemni processione / consulatu Treuerico interessente / ac copiosa tum cleritum populi frequentia.
