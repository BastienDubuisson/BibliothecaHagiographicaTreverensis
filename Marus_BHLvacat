My goal is to encourage scholars in the humanities who engage with digital methods to have free access to the medieval texts I edit.
Please reference Bastien Dubuisson, Bibliotheca Hagiographica Treverensis, 2021-, https://github.com/BastienDubuisson/BibliothecaHagiographicaTreverensis/
For the scientific edition of the text with commentary, see Bastien Dubuisson, À propos de l'évêque Marus de Trèves, in: Analecta Bollandiana, vol. 139/2, 2021, p. 339-358.

Beatus Marus, a sancto Euchario quadragesimus Treverorum archiepiscopus, qui hoc sacrum incliti Paulini templum, a barbaris una cum diversis urbis Trevirorum vastationibus destructum, reparavit. Hic nempe vir etsi fama teste probatissimae vitae extiterit, maximaque sanctitate, et crebris miraculis choruscaverit ; qui tamen tanti viri merita litteris digne illustrasset, invenimus neminem. Id quidem accidisse arbitramur, quod vel temporibus illis pauci qui sanctorum virorum, quibus tunc abunde catholica ecclesia fulgebat, res sanctae gestas dignae perscriberent extiterint ; vel si quae de sancto Maro litteris mandata fuere, aut posterorum incuria, aut variis, nedum huius ecclesiae, verum totius quoque urbis et patriae eversionibus perierint.
Verum sanctissimus Marus prae caeteris in hoc singulari merito fulget, quod ut in vita ad se, ita post quoque ad in suo tumulo reconditas reliquias eius devote confugientes, ipsumque venerantes, a gravissimis passibilitatibus, artetica scilicet, cyragra, podagra, spasmo, similibusque morbis, paralisi quoque, liberos et sanatos reddere consueverit : quod cotidianis miraculis res ipsa testatur. E quibus unum, quod nuper contigisse didicimus, disseremus.
Erat namque in Saxonia devotus quidam iuvenis plebeius, qui contractione membrorum corporisque totius paralisi correptus, in lecto continuo triennio decubuerat, semper tamen inquirens essetne ex sanctorum numero quisquam, qui suis meritis hominibus hoc morbo oppressis succurrere consuesset. Demum sub noctis silentio admonitus voce quadam sonora, dicente : « Homo infirme, surge, Treverosque pete ! Ubi in dextera parte ecclesiae Sancti Paulini, tumulum sanctissimi Mari invenies : hunc venerare, hic te sanabit ». Die sequenti uxori et amicis quod audierat exponens, rogavit ut pro visitando loco praedicto commeatum pararent. Qui cum urbis et sancti Mari nomina plane incognita haberent, morbo hominem victum existimantes floccipendebant quae dixit.
Verum cum a praefato infirmo secunda et tertia nocte par vox audita esset, uxore et amicis modo praedicto parvifacientibus ; demum post tertiam monitionem, qua via Treviros peteret edoctus, iter agere non cessavit, comitantibus tamen secum uxore ac fratre suo quodam carnali. Qui illuc pervenientes, triduo continuo illam ecclesiam tumulumque hunc ambiendo et orando terebant, gratias omnipotenti Deo ac sancto Maro agentes. Denique, uti constanter referebant, arrepto itinere evestigio infirmus praedictus sanari coepit, adeo ut uxorem et fratrem comites suos eundi labore superasset. Idem iuvenis votum emisit se quoad vixerit singulis annis hunc sancti Mari tumulum visitaturum : unde et postea certis annis hic visus est peregrinus.
Hoc et innumerabilibus aliis miraculis sanctus Marus fuit aliunde illustratus, et cuius nomen, pridem obscurari coeperat, in diem magis magisque ab infirmis praedictis a longinquis etiam partibus denuo frequentari coepit. Quantum vero a maioribus nostris antea fuerit frequentatus lapidum et fundamenti subtus tumulum eius pedibus precantium et genibus contritio et torsio manifestant.
Hoc quoque sciendum sanctissimum videlicet Marum inter maximos et sanctissimos Treverorum archipontifices numerari : qua de re ecclesia et diocesis Treverensis generaliter eius diem festum novem lectionibus, aliasque solempniter agunt : qui etiam antiquitus, ut vetusta attestantur kalendaria, in foro celebris habebatur, quod nulli nisi e maximis sit contigit. Eius quoque diei festo (quoniam, ut supra commemoravimus, proprio caret officio) unius pontificis officium in communi per quandam excellentiam asscriptum in breviariis, aliisque libris ecclesiae illius comperimus. Agitur autem dies festus, seu depositio, sancti Mari VIIo kal. Februarii, quae dies est XXVI Ianuarii. Unde et anno Domini MoCo quadragesimo septimo, consecratum est altare in honore sancti Mari pontificis et confessoris a domino Baldewino Treverorum archiepiscopo.

Plaudat igitur Treverorum ecclesia
Quae tot sanctissimorum gloria
Praesulum illustratur.
Ob quorum merita, hominibus
Variis oppressis languoribus
Sanitas crebro datur.
Quorum inter primos, sanctissime
O Mare, pontifex mitissime,
Merito numeraris.
Nam spasmo, artetica, cyragra,
Contractis quibusvis et podagra
Mire opitularis :
Succurris quoque paraliticis.
Nos ergo tuis Deo precibus
Fac ut simus commendati ;
Ut a praedictis praeservati pestibus,
Civibus iungamur caelestibus,
Perpetuo salvati.
Amen.

Iste cognovit etc.
Amavit eum Dominus.

Deus qui sancti Mari confessoris tui atque pontificis intercessione, homines ipsum invocantes a quavis morbida corporis membrorumque contractione atque paralysi liberare praeservareque dignaris ; concede nos, eiusdem sancti meritis, sic corporalis vitae sanitate potiri, ut aeternae animarum salutis remedium in caelestibus inveniamus, per Christum dominum nostrum.
