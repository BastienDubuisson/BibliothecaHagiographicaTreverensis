Incipit epistolaris praefatio in vitam sancti Basini Treverensium archiepiscopi, avunculi sanctissimi Lutwini aeque Treverorum archipraesulis.
Reverendo in Christo patri ac domno venerando domno Vincentio Cochineo abbati coenobii imperialis Sancti Maximini meritissimo et commodissimo humilis frater Iohannes Scheckmannus Treverensis vincere fortiter, viriliter agere.
Familiare semper fuit dignissime domne auctoribus si quos edidissent libros maiorum approbationi corrigendos offerre, quo fit ut ego quoque quamvis longe praeclaris scriptoribus inferior qui nec ullius momenti in eorum comparatione hanc exilis mei ingenioli operulam prudentiae tuae examinandam represento instantissime flagitans quatenus diligenti eam discussione transcurere non pigeat, et quod in ea reprehensionis superfluitatis ineptitudinis latuerit, eliminetur deleatur, quod consonantiae utilitatis laudis, roboretur admittatur.
Miratus autem sum sepenumero antecessorum nostrorum negligentiam (taceo desidiam) quod beatissimi patris Basini sanctitatis Vitae laudumque praeconia posteris suis per scripturam non reliquerint, cum ab ipso profluxerit quicquid locus hic noster (abbas maxime) honoris et reverentiae nactus est. Profecto torpor iste letalis est meritoque inculpandus. Ne ergo et nobis segnitiei vitium a successura posteritate obiciatur, attentavi eiusdem divi Basini vitae historiam texere. Spero autem veritati nihilo refragari quae imposita sunt, cum neque a me ficta sint, neque excogitata sed Minerva (ut aiunt) edocente diversis ex libris passim decerpta atque historico tandem more artatis in libelli formam redacta sint, sed sagaciter sed accurate sed enucleatim unguatimque rimata. Verum haec omnia suffragio item identidem et auxilio beati patris Basini congesta sunt, cuius et fultus praesidio et precatione sancta fretus non fidens meae inertiae imperitiae, onus omne suscepi.
Tuae itaque praestantiae industriae opus id nostrum dedicavimus, quod in eo iustum est iustificetur adhuc, quod sanctum est sanctificetur adhuc, quod insulsum impolitum inane respuatur. Sane lima tuae doctrinae multiplicis planandum venit quod incultum est, tuae dominationis auctoritate assumendum quod rectum. Ceterum tua praestabilis dignitas, tua benivolentia singularis ac humanitas praecipua (testor Deum sanctosque) numquam mihi vilipendenda, ne quaeso inconcinnioris stili congerie offendatur, quippe cum non verborum colori sed multorum studuerim profectui. Et ne vilifaciendum veniat, non viciatur nimia inelegentia nec nimio coturno redundat, sed hinc mixtura bona conficitur, et ut ornatus lepore conditum, et simplicitatis urbanitate. Vale sospes in utroque homine mihi tuae dignitatis clientulo praecipiendo.
Incipit prologus in Vitam Sancti Basini archiantistitis Treverensis.
Multis divinarum scripturarum testimoniis edocemur, quanta in scribendis sanctorum gestis utilitas, quantaque sit virtus. Inter praecipua non infimum extat illud Raphaelis archangeli oraculum, quo Thobiam alloquitur : Sacramentum, inquiens, regis abscondere bonum est, opera autem Dei revelare et confiteri honorificum. David etiam ille noster psalmographus, opera Domini universa bona valde proclamat, atque opera Dei quae sint aeque explanat : Opera, inquiens, Domine manuum tuarum sunt caeli. Caelorum autem nomine persaepe in sacro eloquio sancti accipiuntur, eodem psalmista personante : Caeli enarrant gloriam Dei. Itemque : Annuntiaverunt caeli iustitiam eius.Caeli vero dicti sunt ob praeeminentiam, meritorum celsitudinemque. Quo fit ut clamet ad nos quoque caelestis illa dignatio deitatis hoc Moyseticum : Inspice et fac secundum exemplar quod tibi in monte monstratum est. Ac si diceret : Sanctorum quempiam oculis tuis proponito, eiusque exemplis praemonstratis innitere, suisque factis virtuosissimis, tuis responde. Montes esse quosque electos quis nesciat ? Nempe in virtutum sublimitate positi, terrena quaevis despectu mentis calcando, montes et dici et esse meruerunt, alio quodam propheta vociferante et dicente : Montes et colles cantabunt coram Domino laudem. Quomodo montes ? Quomodo colles ? Montes sane, quia semper in virtutum arce perstiterunt, colles meritis, quia cum essent praecelsi, de se humilia sentiebant, celabantque omnem meritorum altitudinem. Hinc haut invenuste sanctos quoslibet caelos vocatos contenderim, praeter suprapositam interpretationem. Caelum denique a celare (quod abscondere est) tractum putant, eo quod aetherea caelando abscondat, sive quod terrae faciem obnubilet orizonte. Sancti ergo quique, et caeli et montes rectissime appellari possunt. In his caelis parata est sedes tua Deus in saeculum saeculi, et cacumina Gelboe praetergrediens, hos dignaris montes inhabitare. Hos nobis in exemplum, vitaeque formam tribuisti, hos direxisti ecclesiae tuae doctores, quorum honestorum probitas morum et exactae vitae sanctimonia, magnum imitandi largitur vestigium.
Inter ceteros tibi a constitutione mundi praeelectos sanctos, non mediocriter tibi complacuit beatus praesul tuus Basinus almus, cuius vita virtutibus plena refulsit. Sed prochdolor gesta eius praeclarissima tametsi mirifica credantur et sint, ad nostram tamen (quod dolentes referimus) notitiam cuncta sunt delata minime. Egit hoc (ni fallor) furibunda Northmannorum rabies, ecclesias Dei undique igne devastans. Scitum namque habetur, urbem Trevericam una cum suis suburbanis et ecclesiis adiacentibus per eosdem spurcissimos Northmannos incendio concrematam, quamobrem accidit, ut non modo huius divi Basini Vita, verum etiam aliorum complurium sanctorum actus praefulgidi, posteritati scriptis mandati, irent se perditum.
Tandem ab imperatore Arnulpho profligatis impiis Northmannici agminis satrapis, paceque concessa, depost, plurimorum Sanctorum gesta, denuo recuperata sunt. Basino cum plerisque aliis penuria scriptorum, an desidia, vel certe incuria agente relinquitur e illi qui singulorum merita in vitae libro scripsit silentio suppressis. Verumtamen ne beatissimi Basini meritorum scemata, huic forsan nostro aeuo, licet serotino reservata in antea, omnino contingat ignorari, cum possint haut modicum ad bene beateque vivendum conferre praesidium, placuit, immo Dei amor, inclitique Basini honor compulit, vel ea quae de celebri eius vita ad nos emanarunt, stili officio designare.
Sed antequam narrandi seriem ordiamur, operae pretium autumavimus, propaginis eius originem, vel satius originis vocabulum (ex ducibus autem Lottharingiae oriundus perhibetur) ab initio recensere. Lottharingiam provinciam, primum Austrasiam vel Austeriam sive Austriam superiorem, Brabantiam vero Austrasiam vel Austeriam sive Austriam inferiorem nuncupatam tradunt cosmographi et crononistae. Austrasiae namque vocabulum derivatum astruunt ab Austrasio principe magnificentissimo, nepote Karoli pulchri ex Landone filio.
Austrasia etiam priscis temporibus, ‘maior domus’ dicebatur, quam florentissime gubernasse divum Arnulphum Metensem episcopum, et post eum Pippinum seniorem constat. Verum priusquam hac divisione secerneretur ut superior et inferior Austrasia vocaretur, a Burgundia ad Frisiam usque cingebatur mari Britannico, dehinc a Mosa fluvio ad Renum protendebatur, cum per Mosellae alveum se extendebat, tandem partita in superiorem et inferiorem Austrasiam sive Austriam ut praelibavimus. Superiorem Austrasiam, Lottharingiam postea denominatam dictitant a Lothario primo imperatore, filio Ludowici piissimi imperatoris filii Karoli christianissimi et insuperabilis imperatoris, quem Alexandro illi magno et Pompeio viro bellicosissimo coaequantes, ‘magnum’ appellare non formidant. Is Lotharius quoniam duos habuit germanos, post patris Ludowici pii ex orbe terrarum demigrationem, terram ipsam dividentes, se contingentem, a nomine suo Lotharingiam nuncupavit. Et licet Lotharingia pro tunc multa terrarum confinia includeret, partem tamen urbem Mediomatricam (quam et Metis appellitant) circumcirca ambientem, Lotharingiae nomen retinuisse, fidelis antiquitas ad posteros transmisit. Brabantia quia olim pariformi vocabulo nominabatur, hinc emersit, ex linea Brabantinorum ducum exortos, Lotharingiae titulum merito sibi usurpari.
Satis superque de his actum est. Nunc ad almi Basini Vitam perstringendam, cuius gratia haec recitavimus, calamum applicemus.
Explicit prologus.
Incipit Vita sancti Basini.
De ortu eius et nominis ethimologia.
Almificus igitur Basinus Belgicae Galliae Metropoleos Trevericae videlicet urbis editissimae archiepiscopus gloriosus, dux ex ducibus Austrasiae superioris (quam nunc Lottoringiam nominant) non tam nobilissimo quam felicissimo stemmate progenitus est. Verum, sicut illi parentes fuere generositate ac potentia magni, iuxta nomen magnorum qui sunt in terra, sic digni germinis dignissima proles ex ipsis emergens, decus quod sumpsit ex genere, felicis vitae meritis ampliavit. Huic haud temere vel ab re nomen Basini nomen in regenerationis lavachro obtigisse seu inditum crediderim. A basi nempe deductum huiusce nominis vocabulum, ipsi congruenter impositum fuisse, certa ratio edocet.
Quanta enim basis corporea mole sua soliditate, sustentatione stabilimentoque, tantus hic fuit animi uirtute, humanitate, fortitudine, dexteritate, prudentia.
De bona indole eius et profectu.
Crevit dehinc pusio, suorum progenitorum dulcedo pariter et gloria, atque infantiae oras transiliens, pueritiae littoribus appropriat, non minus virtutibus quam viribus proficiens. Dein adolescentiae fores pulsans, sicut aetate, ita crescebat sapientia et gratia, apud Deum homines. Hinc iam inde ab ineunte adolescentia eius coepit clarius apparere, quid in abdito bonae indolis adolescens praetendebat. Siquidem industrius tyro cernens totum mundum in maligno positum, iam iamque virtutum hospes, ac voluptatum hostis effectus, pensitabat secum tacitus conferens nimirum in corde suo illud evangelicum : Quid prodest homini si totum mundum lucretur, animae vero suae detrimentum patiatur ? Et item illud : Nisi quis renuntiaverit omnibus quae possidet, non potest meus esse discipulus.
De ingressu eius ad religionem.
Haec cordis in alveolo ubi frequenter revolveret, demum votis morem gessit, sciens absque facto vanas esse cogitationes hominum.
In ipso itaque aetatis flore gloriam, voluptates, opes, parentes, tellurem haereditariam, mundum denique et seipsum talem fugiens, ut se alium inveniret, totum ad coenobitalis vitae studium se convertit.
At illi quidem e saeculo exeunti, divis bonarum litterarum disciplinis comitantibus haut procul a Trevericis moenibus ad sancti Iohannis evangelistae monasterium quod in praeurbio fatae civitatis ad Aquilonarem plagam in Campo Martio situm et beati Maximini nomine praetitulatum est, saltus fuit.
Ubi quod optabat et quaerebat invenit, fratri eius duci Lotharingiae, cuius tamen nominis vocabulum non accepimus, sororique eius Gunzae caducam patrii cespitis possessiunculam relinquens.
Maluit enim subiectionem, quam dominationem, terra dei gratiam, caelo quaerere gloriam, intelligens divitiarum et dominatus ambitionem fluxam atque fragilem, religiositatis statum clarum aeternumque haberi.
Unde et memoriam sui quam maxime longam effecit.
In monasterio quam humiliter conversatus fuerit.
Introductus in atria domus domini, ubi iuxta emisticon psalmistae elegisset ibidem abiectus magis esse quam habitare in tabernaculis peccatorum ; deposita omni superbia, spem fiduciamque tenens quia pro humiliatione accederet sibi bona gratia : tanta animi humilitate, domino placiturus, se patris spiritualis imperio subdidit, ut salva morum honestate, nihil sibi de ingenuitatis privilegio applauderet.
Ubi, quem origo liberum genuit, famulum voluntas addixit, summam noscens nobilitatem quam servitus Christi approbarit.
Cervice igitur suavi Christi iugo summissa, nihil de se ipso fidere, illi uni credere potissimum ; cui sponte se regendum tuendumque commiserat. Omnia autem potuit in eo qui ipsum confortabat, qui et dixit : Confidite, quoniam ego vici mundum.
Aliorum mores cultos attendens sensim proficit.
Verum sicuti insolentis et demissi animi semper habitum est, aliorum insultare moribus, ast gravis praeclarique, spectare quos imitetur probos viros, sic Basinus dei excelsi famulus, ut id, ad quod venerat, accuratius exequeretur, singulorum gratias solerter intuebatur, et aliquid inde ad memoriae alvum nitebatur traiicere.
Erudiebatur illius sapientia, accendebatur istius orandi constantia. Alterius delectabatur obedientia, alterius castimonia. Istius humilitatem, illius sectabatur sobrietatem. Alterius sana doctrina, alterius bona vita instituebatur. Ammirabatur hunc reticendi cautum, illum loquendi pensum arbitrum. Huius strictum contemplabatur ieiunium, istius edulium temperatum. In hoc activae vitae laborem, in illo contemplationis ardorem mirabatur. Fiebat proinde miro modo, ut dum ipse de singulorum virtutibus aliquid pedetentim decerpit, quod sibi sit pro exemplo, ipse solus omnibus esset exemplo.
Cumque ex hoc cunctis esset reverentiae et stupori, non inde (ut assolet) elatior inveniebatur, sed magis quietus et subditus in omni mansuetudine et modestia, non impatiens magisterii, non fugitans disciplinae, non devotionis orationisque fastidiens, non denique appetens laudis, quod vel maxime carnis nobilitas dulce ac familiare habere consuevit.
Gunza soror Basini desponsatur et Lutwinum perturit.
Circa hanc tempestatem Childerico rege monarchiam regni disponente, generosissima ducissa Gunza (cuius supra meminimus) divi Basini germana, nupsit cuidam senatoriae dignitatis primati, ex praepotentibus Francorum regibus lineam ducenti, nomine Gerwino, ex quo suscepit filium totius prosapiae decus et ornamentum, quem in baptismatis unda, quodam oramine praesago, Luitwinum appellavere.
At huius vocabuli ethimoligiationem libet utcumque, et si fortasse iocosius, sed tentemus et lusisse putemur. Luitwin idiomate Theutonico lucidum vinum resonat.
Ierarcha quippe futurus, et divina sacramenta dispensaturus, ac inenarrabilis suavitatis nomine compunctionis vino sanctae matris ecclesiae populum inebriaturus, aptissime hoc nomine meruit insigniri.
Basinus sanctus in abbatem eligitur.
Porro philochristus Basinus cum in studio professionis monasticae indies magis magisque proficeret, cumque clarissimum evanisset in virum ; accidit tandem aliquando eius loci abbatem Herwinum, vitam cum morte mutare.
Quid agerent Fratres ? Consultare, mutuo conferre, quem potissime Herwino extincto subrogent.
Cum ecce spei suae anchoram transmittunt in venerabilem Basinum, virum deo placitum, hominibus acceptum, in gymnasio sanctae religionis laudabiliter assuefactum, lucrandis animabus intentissimum, exequendis rebus ecclesiasticis per omnia idoneum.
Hunc, inquam, et talem virum, utpote patrem et intimum suum, conveniunt amicabiliter, in eum vota sua transfundunt perquam familiariter, in eo, ceu in reclinatorio animae suae, incumbunt fiducialiter : eique ex ordine velle suum aperientes, ei seipsos magis quam sibi credentes, pari eum consilio abbatem deligunt.
Ille, tamquam fidelis et bonus paterfamilias, honori tali simul et oneri subeundo, non dominandi libidine, sed profectus intuitu, colla submittit ; resciens eo pacto totius iustitiae summam fore adimplendam.
In abbatiali regimine qualiter se habuerit.
Crebro interim mente pertractat proverbium illud Sapientis : Principem te constituerunt, ne extollaris, sed esto quasi unus ex illis.
Unde effectum est, ut, quo maior, hoc submissius se gereret.
Videres tunc militem emeritum, in luctamine virtutum aliquamdiu exercitatum, novellum se tironem in vitiorum propulsionis conflictu exhibere ; atque ut iam primum coepisset Christo servire, exosum cunctis tumidae mentis ambitum fugere, studere humilitati, amplecti parsimoniam, castrimargiam declinare, continentia refraenare luxuriem, cum tenacissima avaritia liberalitate munifica belligerare, noxia factionum commenta evitare, pacis inire foedera, restringere iram modestia, mansuetudine iracundiam, simultatum exhorrescere compendia, in veritate et corde perfecto coram Deo ambulare, ceterisque probis actibus totum intendere.
Hiis virtuositatum amictus floribus, non ultimae generositatis, immo non ultimae humilitatis, vir deo plenus Basinus celebris festiviorque iam coepit haberi, inter potentes existere potens, inter gloriosos haud inglorius, inter sublimes terrae sublimis.
Obtinet privilegium et meretur insignia episcopalia a Gregorio secundo.
Verum quia coenobium, quod gubernandum susceperat, nedum regalibus, quinetiam imperialibus donariis, privilegiis libertatibusque gaudebat ; eius siquidem fundationem profectam constat a gloriosa viragine diva Helena, ligni dominici inventrice, nec non ab imperatore Constantino Magno, patre augustorum filio eius.
Enimvero horum iussu, opera et impensis, a beato Agricio Treverorum venerabili archiepiscopo constructum consecratumque, honori beatissimi Iohannis apostoli et evangelistae fuerat, et non iam a Constantino praefato, verum a succedentibus imperatoribus et regibus sub imperatoria potestate et regiae defensionis clipeo receptum provisumque affatim, maxime nuper a Dagoberto huius nominis primo rege Francorum potentissimo.
Ne ergo in aliquo huiuscemodi imperialia regaliaque statuta iacturam paterentur, praecauens in futurum deo charus Basinus, dignum censuit et utile, apostolicis quoque roboratum iri confirmationibus.
Aevi illius volubilitate praesedit romanae rei ecclesiasticae Gregorius papa secundus, rei publicae Leo tertius imperator.
Pulsat idcirco precibus Gregorium illum pontificem maximum, quatenus etiam sua auctoritate apostolica eiusmodi sanctionum decreta ratificet.
Tunc dei ovilis summus archimandrita haec non modo confirmat, rataque habet ; sed et meritorum eius fragrantissima fama perculsus, eidem viro dei Basino, postque eum futuris abbatibus utendi mitra, dalmatica et sandaliis potestatem privilegio confirmavit, monens, ut augmentum honoris esset virtutis incrementum.
Cuius quidem bullae litterarium exemplar, huic nostrae intexere editiunculae, haud absonum fore rati sumus.
Copia bullae papalis Basino missae.
Gregorius servus servorum dei, Basino abbati venerabili monasterii Sancti Iohannis apostoli et evangelistae atque sanctissimi confessoris Christi Maximini, cuius corpus ibidem quiescit, tibi tuisque successoribus salutem et apostolicam benedictionem.
Si semper sunt concedenda, quae piis desideriis congruunt ; tanto propensius ea, quae pro divini cultus religione postulantur, alacri devotione, et omni occasione remota, benivola intentione continuo sunt largienda.
Petisti igitur nos, uti monasterio tuo, quod in suburbio Treveris in honore sancti Iohannis evangelistae constructum esse dinoscitur, ubi praenominatus Christi confessor corpore quiescit, ob confirmandam ibidem deo deservientibus monasticae tranquillitatis normam, sanctae apostolicae nostrae (cui auctore deo deservimus) ecclesiae privilegium concederemus ; nosque piae petitioni tuae assensum accommodare curavimus, decernentes apostolicae auctoritatis praecepto, uti congregatio deo ibi religiose serviens, sicut per praecedentia tempora a regibus eidem coenobio concessum est, liberam deinceps habeant potestatem creandi inter se, quem secundum deum elegerint sibi abbatem ; nec aliqua cuiuslibet dignitatis persona infra monasterium praedictum nisi a te aliove abbate, tuo successore vocatus, quicquam pro suo libitu ordinare, vel temere exercere praesumat.
Praeterea apostolica nostra auctoritate omnimodis interdicimus, ne cui unquam ecclesiae vel sedi concambio aut aliquo ingenio subdatur ; sed tali immunitate et libertate, quali cetera regalia loca utuntur, inoffense et perpetualiter gaudebit.
Ipse vero locus monasterii perhenniter sub mundiburdio regum permaneat, nullique unquam personae beneficiarius ac invadendus pateat, sed ad tranquillitatem monachorum, inibi sub regula sancti Benedicti deo militantium quietus permaneat.
Constitvimus etiam, et hac paterna dilectione tibi tuisque successoribus concedimus, ut ad misteria sacra in praecipuis festivitatibus mitra, dalmatica, sandaliis utaris ; fraternitatem tuam commonentes, ut cum augmento honoris augeatur et in te divini virtus amoris.
Prohibemus etiam et ex auctoritate beati Petri, cuius vitae (licet indigni) in hac apostolica sede fungimur, funditus interdicimus, ut nullus dux, nullus comes, nulla prorsus persona, ecclesiastica sive mundana in possessione vel allodio Sancti Maximini montem sive rupem capere vel munitionem in eis facere praesumat ; nisi forte abbas eiusdem monasterii propter metum paganorum, vel propter incursionem malignorum hominum ad tempus, donec tranquillitas pacis redeat, se suosque ibi interim muniat.
Ad cumulum quoque vel augmentum monasticae tranquillitatis adiicimus, ne qua cuiuslibet dignitatis persona, magnum vel minimum alienare vel imminuere de rebus ecclesie praesumat, tam de hiis quae per te modo, vel per alios eidem monasterio concessa sunt, quam ex hiis quae ceteri fideles pro remedio animarum suarum deinde collaturi sunt.
Si quis vero (quod absit), ausu nephario praesumpserit ea quae a nobis ad laudem dei, pro stabilitate iam dicti venerabilis monasterii statuta sunt, infringere, aut in quocumque violare, sciat se sub divini iudicii testificatione, per interventum beati Petri apostoli anathematis vinculo inextricabiliter innodatum, et a regno dei alienandum, et cum diabolo et eius sequacibus atrocissimis poenis concremandum.
Qui vero pio intuitu et respectu divini timoris, observator huius nostrae praeceptionis apostolicae extiterit, aeternae benedictionis gratiam a Christo domino consequi mereatur.
Scriptum per manum Benedicti scryniarii sanctae Romanae ecclesiae in mense Ianuario, Indictione duodecima. In dei nomine.
Privilegio papali non extollitur.
Hoc papalis privilegii edicto vir deo dignus Basinus superexaltatus et elevatus super cedros Libani, apud se vero humiliatus et confusus, non altum sed sapuit ad sobrietatem.
Hinc se artius divino mancipavit obsequio : hinc perdius et pernox in colloquiis divinis et oratione extitit, hinc insudantius exhortationis verbo invigilavit.
Et quia virtutis omnis laus in actione consistit, quod monitis edocuit, prior ipse vitae rectitudine comprobavit.
Lutwinus uxorem ducit et Milonem gignit.
Interiectu temporis Lutwinus, de quo supra orationem texuimus, divi Basini ex sorore nepos iam adultus, titulis parentum insignem, ac suae progeniei parilem sortitur conthoralem : ex qua genuit filium, genealogia quidem similem, sed degenerem moribus, nomine Milonem, suum in Treverica sede non legittima electione, verum tyrannica invasione successorem.
Nempe beato Lutwino viam universae carnis ingresso, unanimi consensu Cleodulphum Metensis urbis episcopum, divi Arnulphi eiusdem sedis antistitis ex Doda coniuge filium, cathedrae Trevericae inthronizandum decreverant. Quae Doda postquam maritus eius, beatissimus videlicet Arnulphus, ad heremum se contulisset, Treveris inclusa, Christo ancillabatur.
Lutwinus laudabiliter vivens regi acceptissimus efficitur.
His Milomanis rebus per excessum dictis, eo repedare necesse est, unde vagati sumus. Lutwinus sciens vas suum possidere in sanctificationem, nihil ludicrum, molle in nihil agens, insuper contectalem suam et familiam rectissimo gubernamine regens, ceteramque substantiam rite dispensans, domino ad saecularem eum promovente dignitatem, totius regni Francorum indeptus est ducatus honorem.
Qui ita inopum assiduus fuit relevator, miserorum tristiumque blandus solator, atque elemosinarum dapsilis largitor, omnisque postremo innocentis vitae effulsit executor, ut si velimus vel sola pietatis eius opera pugillari exaranda tradere, paucitatem narrationis operem copiositas transcendet.
Operabatur autem huiusmodi et similia bona, non tam unctione magistra, quam hortatu et instructione avunculi sui divi Basini, a quo et abstrahabatur a noxiis et ad salutaria dirigebatur.
Basinus in episcopum Treverensem eligitur.
Currum dei eo tempestatis articulo Treveris aurigabat deo acceptus pontifex sanctus Numerianus, ecclesiae suae inter praedecessores suos satis comodus ; qui ubi pro meritorum numerositate sanctorum numero inserendus veniret, psyche soma deserente, ad aeterni regis faciem perhenniter contuendam, tertio nonas Iulii felix aethera scandit. Treveriani itaque pastore privati, haud inutili curiositate caussantur, quem praescripto Numeriano in episcopali fastigio subordinent succedaneum.
Conventum est, atque pontificem electuri conciliabula petunt, cum vota cunctorum beatissimum Basinum manent, tum ut commodatissimum utque meritissimum, throno pontificio imponendum sanxerunt.
Basino in abbatio substituitur Utilradus.
Numeriano igitur Beato Basinus sacer in pastorali culmine subvectus est : Utilradus in abbatiali regimine inclito Basino.
Is Utilradus usque ad tempora Pippini felicissimi regis genitoris Karoli Magni invictissimi ac christianissimi imperatoris augusti in humanis perstitit.
Cui etiam Utilrado et subsequentibus abbatibus, idem Pippinus rex clementissimus privilegium regali munificentia tradidit, mandans ipsum monasterium cum thezauro et tota abbatia sub eius loci abbate constare debere ; quia et per antecedentia tempora a regibus ita constitutum fuisse compertum habebat ; utque idem Utilradus et omnes post eum futuri abbates de eodem loco simul cum monachis et abbatia sub regum mundiburdio in saecula manerent praecepit ; quatenus ab omni inquietudine expediti, deo liberius servire valerent cum gaudio spirituali, adiiciens et regalis magnificentiae auctoritate, ut habeant potestatem eligendi quemcumque vel quocumque voluerint abbatem.
Quae omnia anno regni sui decimo quarto, et describi et annulo suo communiri iussit.
Qualiter divus Basinus episcopatum administrarit.
Praeter sententiam digressi sumus, ad Basinum remeandum est.
Basinus sacerrimus creatus antistes ostendit mox in opere, quod vox eius sonat in nomine. 
Etenim basim et murum ascendens, ex adverso se posuit pro domo Israel.
Neque amicam ab ipsis infantiae crepundiis monasticam disciplinam, et tametsi pastoralis curae sarcina premeretur, neglexit.
Ceteris quidem aforis pontificali excellentia praefuit, profuit sibi abintus monachali exercitio.
Et quid referam ? Qualis interior eius homo, talis exterior, qualis exterior eius homo, talis eius sermo, sermoni autem facta simillima, factis vita.
Nempe quod aliis faciundum vetuit, suis in factis non agendum praemonstravit.
Quemadmodum de Christo domino nostro salvatore ac omnium electorum capite scriptum est :
Coepit Ihesus facere et docere.
Verum ubi verbi dei panem esurientibus frageret, egenos vagosque ; in domum reduceret, pupillis subveniret, nullos enim episcopi magis quam illos debent tueri, tum praecipue cura pervigili sollicitus erat almo Lutwino suo consanguineo, forinsecus militari ense, intrinsecus gladio spiritus, quod est verbum dei, accincto, actione externa negotiis implicito mundialibus, interna cogitatione divinis mandatis intento. Praemonuit avunculus piissimus placidissimum nepotem, reddere deo quae dei erant, et quae regis erant regi ; cui intantum acceptus erat, ut rex omnes fere res per illum ageret.
Coniugi quoque astrictum copulatione legittima monuit, uxorio divinum praeferre amorem, et pluris pendere caelestia quam terrestria.
Amplectitur ergo amoris privilegio virum dei Basinum virtutum omnium, carne et natura sibi avunculum, charitate et benivolentia amicum, cura et aetate patrem, dei miseratione et praelatura antistitem, et per monita eius salvifica secundum interiorem hominem de die in diem renovabatur.
O iucundam, o laudabilem, sanctamque amicitiam !
Profecto omnium societatum nulla praestantior est, nulla firmior, quam cum viri boni, moribus aequales, sunt familiaritate coniuncti.
In primis hortatu sacratissimi praesulis, sanctorum loca, maxime Trevericae urbis, amplissimis ditat donariis, dein in suo populo coenobium aedificare toto cordis nisu anhelat.
Lutwinum vultum in agro dormientis a calore solis aquila defensat.
Est autem locus super Saram fluvium, qui Mediolacus appellatur.
Hic locus admodum sibi gratissimus notissimusque fuit, eo quod cunctos illius anfractus, antra, latibulaque ferarum rimando, venatu assiduo peragraret.
Una dierum ex more hanc nemorosam solitudinem venandi gratia offendens, miraculi cuiusdam indice, quantus ac qualis apud deum valeret Lutwinus, ostensum est.
Denique cum pulvirea eiusdem soli prata, rosidosque florulenti velleris colles percurreret, sole iam diem medium coquente, lassi corporis artus quietem expostulabant.
At arborei beneficium umbraculi, quo foliorum intertextu a torridis Phoebi radiis potuisset contegi, abnuens, proripiens sese in gramineam arvi humum, sub divo, deifica certe inspiratione, fessis membris refrigerium indulgebat.
Demumque ut erat consequens, fatigato sopor irrepsit.
Circumflua itaque ramorum opacitate despecta, est praeditus caelesti tegmine : quippe avium regina aquila, oppansis alis in aere, faciem quiescentis ab aestuantis ardore solis defendit.
Astat armiger eius, novitateque prodigii consternatus, haeret stupens, cum attonitus rei finem praestolatur, tum vigilanti cuncta ex ordine recenset.
Cui et econtra Lutwinus, ne tanti signi gloriam quoad viveret, propalaret, sub magna interminatione interdixit.
Hoc portentum a beato Basino non abscondit.
Verum huius indicium miraculi nec potuit nec voluit latere suum praecordialem amicum et avuculum Basinum : praesertim cum his adolescat officiis amor, si alteri alterius pandantur secreta.
Noverat insuper tam audacter cum amico quam secum loqui debere ; et amicorum idem velle et nolle fore, quandoquidem ipsis constat fuisse cor unum et animam unam.
In quibus autem eadem studia et eaedem voluntates, in his fit ut quisque altero delectetur ac seipso, efficiturque iuxta illud Pythagoricum in amicitia unum fieri e pluribus.
Certior redditur basinus de visione Liutwini quoque et commonefacit de ecclesiis aedificandis quam et consecrat.
Apertit igitur Lutwinus beatus beatissimo Basino rei omnis eventum.
Tum ille, eia, inquit, fili dilectissime, perduxit te deus in portum voluntatis tuae, age perficito opus quod diu mente voluisti.
Cum iste accersitis operariis, basilicam primum in honore preciosi martiris Christi Dionisii construxit, atque per eundem venerandissimum archiantistitem Basinum (ipsius athletae Christi ceterorumque martirum reliquiis ibi reconditis) dedicari fecit.
Et quidem satis iuste beati Dionisii nomine ipsa basilica dedicata fuit.
Enimvero sicut aquila, quae eiusmodi structurae locum recubantis vultum, a titanico calore opaco suo corpore obumbrando designavit, ceteris prae volucribus altius volare, et solaribus radiis obtutus limpidius infigere consuevit ; sic divinus Dionisius ariopagita, taliter enim cognominatur prae ceteris militantis ecclesiae doctoribus sublimius et acutius de triumphantis ecclesiae ierarchiis graphice tornatissimeque scripsit.
Ex hinc monasterium Lutwinus fabricat. Depost aggregatis monachorum ordinibus, oratorium nomini principis apostolorum sancti Petri, basilicamque theotocos virginis Mariae honori, benedictione almi Basini, consecrari praecepit ; ubi et uxore, non virtute, viduatus, saecularem deponens habitum, spretis negotiis aulicis palatinisque curis, postea monachalem induit vestem, perprius tamen a rege licentia petita, licet difficile obtenta.
In quo sane loco tantus ac talis in virtutibus enituit, ut Basino de medio facto, successione dignus haberetur.
Quid deinceps Lutwinus egerit quanto animi fervore deo servierit, quisve cursus vitae eius fuerit, quam sancte, quam iuste quam pie vixerit, qui nosse desiderat, ad libellum sanctorum eius gestorum recurrat, ibique cuncta luculenter descripta reperiet.
Haec vero ex gestis eius, quantalacumque a nobis brevitate elucubrata, ea propter huic nostro tractatulo inservimus, quia ex una radice Basinus et Lutwinus prodierunt, et quia alterius sine altero vita explicari non potuit.
Unde et impar fuisset eos tractatus divideret, quos amore pari connexos dignovimus.
Sicut ergo in vita sua dilexerunt se, ita et in nostra editiuncula non sunt seperati.
Basinus diem mortis exoptat gavisus de conversione Lutwini quoque et post se pontificem deposcit.
Praesul dei Basinus, ubi sagena exhortaminis sui sancti Lutwinum ex mari huius mundi procelloso ac turbido optatum ad littus sacrae religionis deductum conspiceret, quantis gaudimoniis repleretur, et cogitatu incomprehensibile, et narratu minus explicabile est.
Nam quotidie supplicabat deo in orationibus suis : Iam domine iam tutus, iam expeditus, iam laetus ad te fruendum vivendumque anhelans suspiro.
Nunc scio et certus sum, quia potens es nepotem meum servare in illum diem exitus mei, mihi subrogandum.
Tu domine universorum, cuius voluntati nemo resistit, custodi hanc eius voluntatem, qua se subiecit tuo suavi iugo et oneri levissimo, ut nullis a te separetur tentationibus quatenus ego securus et gaudens veniam ad te.
Tu, a quo omnis potestas, quae in caelis et in terris est, nominatur ; a quo omnis honor dependet effluitque ; conserva hunc famulum tuum Lutwinum, per te populo tuo praeficiendum.
Da, quaeso, sermonem rectum in os eius, quo valeat tibi facere populum acquisitionis, sectatorem bonorum operum ; et gentem, quam nesciebas, adducere.
Taedet enim me vitae praesentis, non tamen pertaesus laboris, subibo pro te quicquid operis iniunxeris.
At si saluti meae consulis, immo quia salutem omnium vis, et vis omnia quae ad humanam spectant salutem, iube me migrare ab calamitosa hac vita, quae mors potius, quam vita dici deberet ; quo vivere in illa aeterna vita possim.
Cupio profecto dissolui, et esse tecum.
Mundus mihi exilium est, carcer eculeus : caelum mihi patria est, libertas, delectatio.
Quare cunctaris piissime domine ? Num proiecisti me a facie oculorum tuorum ?
Novi et firmiter teneo quia non deseris sperantes in te.
Rumpe ergo moras, nexus dissolve, paratum cor meum deus, paratum cor meum.
Numquid proiiciens abiecisti Basinum, aut eum abhominata est anima tua ?
Scio quid faciam. Non desistam a petitione, quoadusque amotus a villicatione praesulatus mei, recipias me in aeterna tabernacula tua.
Et quidem bonam causam habeo : ovibus tuis oportunum et aptum pastorem relinquo.
Non est quod iam immineat adversitatis, non quod v[...] exterminii interpolet.
Probasti cor eius deus, ego quoque dedici eum fore virum secundum cor tuum.
Comedit, ne dicam alienus, sed senectus ipsa robur meum, et in omnibus administratorem adiutoremque puto neminem, nisi Lutwinum servum tuum, discipulum meum, qui dimidium immo totum substantiae suae dedit pauperibus.
Qui etiam non a se fraudato, sed promoto, sed provecto, reddidit quadruplum.
Is demum te mediante, fuit, est, eritque vir in cunctis prospere agens.
Quare dissolutionem meam prorogas ? Fidenter inquiro.
Sicut oculi ancillae in manibus dominae suae, ita et oculi mei ad te dominum deum meum qui habitas in caelis, donec miserearis mei, et absolvas me a vinculo mortis huius.
Ut quid diff[ers] ?
[...] meus misericordia mea vacuus es a miseratione ? Tu qui[...]
[...] te in veritate et qui sedes super cherubin [...]
[...] appares ?
Cui tandem dominus miserentis affect[...] [...] me, loquare quia audit deus tuus.
Cui ill[...]
[...] abscondi me eo quod ex multo tempore concu[...]
[...] dei tui, quia conplacuit mihi tibi tr[...]
[...] non sum tribatus, desiderat anima mi[...]
[...] beneplaciti deus.
Tum infirmit[...]
[...] invadit qua inferbescente et sanctum corpusculum attenuante ut erat subsequens, ad extrema usque perduxit.
Obitus et sepultura almi Basini notatur.
Eo tempore Hildericus rex Francorum, regni gubernacula tenuit, cum interea eximiae sanctitatis Basinus, basis templi dei et sustentaculum, leonibus atque bobus misticis mirifice anaglifis insignitum, quarto nonas Martii carnis soluit debitum ; et qui diu super flumina Babilonis sedens flevit, dum recordaretur Syon, venit cum laude in Syon, plenus dierum et sanctitate.
Hic ergo in senectute bona appositus ad patres suos, sepultus est in suburbio civitatis Trevericae, austrum versus, in basilica Sancti Iohannis evangelistae, ut, quemadmodum eum locum quondam ante episcopatum in abbatiali gubernamine, virtutum fulciverat floribus ; sic nunc corpore suo sacratissimo extincto, vivacibus illustraret virtutibus, ubi requiescit una cum reliquis sanctis Treverorum pontificibus, Maximino, Agricio, Nicetio, atque Weomado, necnon trecentis Thebaeorum martiribus, quorum meritis et intercessione gloriosus deus in sanctis suis, ac mirabilis in maiestate sua, facit prodigia, ad laudem et gloriam nominis sui, quod est benedictum in saecula saeculorum. Amen.
Explicit Vita sancti Basini Treverorum archiantistitis.
