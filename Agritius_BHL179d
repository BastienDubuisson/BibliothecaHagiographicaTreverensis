Incipit praefatio in Historiam adventus sancti Agricii ad Treviros.
Pietatis conspicuae et praecipuae devotionis semper habitum est sanctorum patrum vitam et mores pro viribus imitari, vitae quorum integritas non luculentius quam in eorum actuum historiis licet contemplari, ubi est invenire quod exterreat, atque at salutaris vitae frugem adhortetur, ubi cuique approportionabile est quod consectari contendat.
Cum igitur in diversis sanctis diversimoda variis ingeniis hominum adhibeantur offeranturque emulationis frugiferae vestigia, et illa non satius queant contueri quam ex sedula eorum memoria, ea vero ex gestorum frequenti lectura exurgat, recte evenit, ut sanctorum praeclara facinora subsequentibus per scripta relinquerentur, ad correctionem malorum, laudem vero bonorum.
Hoc tamen praetereundum minime, extasse complures conscribendarum historiarum disertissimi autores, deductioris admodum processus, aliquibus itidem succinctius scribere animo fuisse, debriati omnes profecto divini spiritus afflatione seductioneque et bona quidem, utique illa (iuxta prophetam) : seduxisti me domine et seductus sum.
Porro brevitate nil eligantius, iucundius nihil. Unde cronographicum genus atque epitomaticum adinventum, ut pauciusculis verbulis ea dicendi stropha expediatur, quod alias multa mole comportatum velud cahos immensum apparere solet.
Accessit huc suadente genio, ut divi Agricii Anthiocenae sedis patriarchae, et sanctae Trevirensis ecclesiae archipraesulis historiam alio quodam, sed non alieno stilo absolutiorem redderemus, comportantes nichilominus aliis ex vetustissimis scriptis quae prioris historiae libro minime habebantur inserta, maxime inventiones, elevationes, translationesque iteratas corporis gloriosi sancti Dei Agricii.
Quod ut attentaremus, in primis petitio quorundam, post confusus disserendi contextus, modo digrediens in alias historias, modo regrediens, tum brevitatis amor pluribus complacens effecit, acturos nos confidentes quantum dabitur meritis et precibus beati Agricii a supernis sedibus, quae illic diffusae congesta sunt, artius hinc perstringamus, quae rursus illic omissa, fideliter veraciterque annotemus, sine fuco nudam historiam, non panagericum contexentes.
Verum enimvero ut lubuisset pauloaltius resumere et ordiri ab ipsis infantiae crepundiis vitae ipsius monimenta, sic aeque placuisset senectae eius venerabilis totam seriem perorare.
Sed heus dolor illa nos prorsus latent, solam evocationem a laribus paternis, adventum item cum reliquiis sacris ad urbem Treverim, reductionem fidei cum dispertitione reliquiarum excelsarum comperimus, miracula quae multiplicia gessit (nemo dubitet) nequaque, causantibus nimirum aboletionem seu ignorantiam repetitarum subversionum exterminiorumque voraginibus (quibus dictu mestum) saepe Trevirorum urbem inclitam subiacuisse propatulum est.
Illud quoque non absurde adiicimus plerosque fore susurrones qui hunc Agricium patriarcham Anthiocenum extitisse negent, solo hoc fortasse delusi quod Tripartita historia inter Anthiocenos patriarchas illum non commemoret, neque Cronicon Eusebii Pamphili Caesariensis episcopi eius nomen insinuet.
Historia tripartita intermediante octo annorum circulo post Philogonium Eustachium successisse, Eusebius vero inter illos Paulinum praefuisse describit, quo quidem vocabulo Agricius forte cognominatus ut binomius, vel certe erratum in nomine Paulini.
Nam privilegium papale per beatum Silvestrum Trevericis concessum, et Agricii nomen et patriarchatum exprimit, quod denuo per Hilarium papam non multo post Volusianus archiepiscopus Trevirorum renovari curauit.
Tripartita autem historia illum non recenset inter patriarchas Anthiocenos, cum patriarchatum deserverit, ut etiam Ciriaci papae cum undecim millibus virginibus martirizati de Cathalogo romanorum pontificum per cardinales abrasum nomen, quod apostolicam sedem reliquerit.
Paretensis episcopus et martyr Methodius illorum temporum describens illustres viros ait : Hac tempestate videlicet Constantini magni imperatoris insignes claruere, Romae Silvester, Iherosolimis Macharius, Anthiochiae Eustachius, Treviris Agricius.
Iam luce conspectius est Agricium ante Eustachium primatum Anthiocensem administrasse, dum Eustachii patriarche tempore Agricium archiepiscopatum Trevirensem rexisse demonstrat.
Quem non modo archiepiscopum, verum et primum archiepiscopum, fuisse sunt qui scribant, praedecessores episcopos solum, non absona moti et ducti ratione, quando primatem illum creatum constet super Gallos et Germanos, conferente praerogativam illam et privilegium beatissimo Silvestro papa, ut patriarchatu destitutus Anthiocenorum, primatui initiaretur Trevirorum, patriarchatum et primatum unum esse in vi vocabuli et potestate, nemo qui nesciat.
Iure primatus huius et auctoritate ex antiqua et laudabiliter observata consuetudine undecumque confluentibus in ebdomada penosa peccatorum absolutionem et quidem enormium, petentibus per humilem confessionem venia datur et remissio.
Sicut enim universus populus tam Galliae quam Germaniae potest ad patriarcham vel primatem recurrere seu appellare, sic quoque potest ab eodem indulgentiam postulare et gratiam, quas quidem Trevericae metropoleos antistes titulo primatus et vigore noscitur hinc largissime ministrare.
Hiis per excessum dictis, nunc ad historiam prosequendam praeparemur.
Incipit Historia adventus sancti Agricii Anthioceni patriarchae ad Treverim.
Deus universitatis conditor semper innovans signa et mutans mirabilia, mundum invisibili collustrans maiestate, ac variis sacramentis reparans, ut hominem paradiso nudulum eiectum (cui cuncta subiecit) ad superna gaudia revocaret fruiturum felicitate et beatitudine, unde Lucifer ille qui mane oriebatur cum angelis suis apostaticis pulsus fuerat, mira divinitatis dispensatione que prius exitio erant et scandalo, post honori fecit et gaudio, versa illa veteris testamenti maledictione et condemnatione in benedictionem et salvationem, maledictus homo qui pendet in ligno.
Hoc dictum de crucis patibulo, nemo qui abnuat. At rursus scriptum : Sicut Moyses exaltavit serpentem in deserto, ita exaltari oportet filium hominis. Itemque : Ego, inquit Christus, si exaltatus fuero a terra, omnia traham ad meipsum ; impleta prophetia quae vaticinabatur : dicite in nationibus, quia dominus regnavit. Regnavit dixit in ligno et per lignum crucis vicit (ut in Apocalipsi Iohannis) : ecce vicit leo de tribu Iuda . In hoc itaque ligno cum Christus mirabiliter triumphasset et diabolum qui hominem captivum tenuerat superavisset, victor rediens ab inferis, et captivitatem detentam ascendens super caelos caelorum Patri praesentans, hastam (lignum loquor crucis) qua praedam e manibus tulerat iniusti possessoris reliquerat in terris. Quod triumphale lignum dum saeculis iam plurimis velud lucerna sub modio absconditum latuisset, placuit ei tandem illud super montem ponere, atque illo salutem cunctis gentibus effundere.
In primis igitur caput languidum totius orbis Constantinum magnum (quem universa mortalitas hoc epitheto nuncupat) divae Helenae filium patrem augustorum sanare volens quo facilius in membra sanitas efflueret, eidem per hoc crucis signum de inimicis triumphare concessit. Qui virtutem crucis expertus, Romae celeberrima habita disputatione cum gente recutita de fidei veritate, visis potissimis miraculis, exhortatione instructioneque sancti Silvestri papae ad misterium triumphalis crucis pervenit, atque salutaris baptismi purganem una cum matre Helena promeruit simul et percepit.
Mox hominem renatum nova decreta promulgare videbas. Ipse enim Constantinus nunc vere magnus censendus, adaugende christianitatis cupidus, tunc tersus et verus christicola qui ante ethnicus et idolatra, laudis periture avidus, edicto publico per totum sibi subditum orbem praecepit templa deorum claudi, aedificari christianorum ecclesias, quin etiam signum sanctae crucis (quo sibi victoriam pariente belligeros inimicorum insultus prostraverat) ubivis venerari, esse illud perquam aptissimum, neque condigna posse coli laude, quo salus mundo apparuit et redemptio.
Non abest proli praeclarissime parens dignissima gloriosa virago Helena, quae ex tunc non nisi in cruce domini nostri Ihesu Christi gloriari voluit, atque ut erat singularis magnificentiae femina, magnitudine animi mota, visionibus etiam nocturnis monita, Hierosolimam perrexit, lignum dominicum diligenter inquisivit, ac invenit quam felicissime. Et quidem constructa eo loci basilica, et recondito inibi victoriosissimo sanctae crucis ligno, rite adoptateque universis peractis regressura ad constantissimum et magnanimum principem Constantinum, quo illi romanicaeque urbi ymmo toti Europae duplicata nec minus faustissima adveheret gaudia, cum de expeditione sua belle perfecta ac reditu prospero tum de reliquiarum venerabilium thezauro incomparabili (ut familiare semper fuit reversuris ad propria munuscula velud amoris pignora charis reportent), tulit et secum ipsa haud exiguam eiusdem vivifici ligni partem, atque clavos quibus sator mundi et redemptor cruci affixus fuerat, necnon alia quaedam usitationis et passionis ipsius instrumenta cum corpore beati Mathiae apostoli aliisque quam plurimis non spernendis reliquiis, sicque abitum maturavit ac secundo arridente successu Romam pervenit.
Illa ibidem demoratur, et non modo intus, verumetiam aforis sparsim ex hominibus incultis atque rustico vel satius belvino appetitu ad malum proclivis, ad simulachra ut ducebantur euntibus, prophanis ritibus idolorum et cultibus deditis, opera vigilanti exuberantique doctrina urbanissimi rationabilissimique viri nomine non re Silvestri papae beatissimi, homines efficiuntur sancti rationabiles, ad lavacrum baptisterii confluunt, Christi iugo suavi submittere colla accelerant. Latent nequaquam magnalia Dei ista mulierem sanctam, exultat laetatur, oratque ut quod incepit Deus, in fines terre usque perficiat. Recognita tandem exterarum gentium Indorum, Iberorum, Armeniorum aliarumque conversione, Trevirorum vero populi a saeculo famosi (deserto primorum patrum suorum Eucharii, Valerii, Materni, ceterorumve sacro dogmate) perversione, inducta ob caedem nuper rabidum per tyrannum Rictiovarum Galliarum praefectum in eundem iussu sceleratorum principum Diocletiani et Maximiani exercitam, congaudet illis conversis, aversis istis condolet, atque hoc magis stimulabatur maestitia, quo populus ipse acceptior sibi atque propinquior.
Indigenam enim urbis trevericae vitae eius legenda recitante sacram Helenam fuisse constat. Quid ageret solertissima fidei propagatrix et hinc et alias rectissime (cum per eam cunctis salus aucta sit et inventa) augusta appellata, heu Treverinis hac nondum augmenti communione potitis ? Quo inquam maerore confecta, ut sese per fidem regenerata, cognatam gentem infidelitatis sceno pollui conspiceret ? Quorsum se verteret anxia non satis intelligebat, nullum tempus nullum momentum relinquebat inanimadversum, quin indefessa et anhelabunda salutem illi imprecaretur. Affuit tandem Deus qui maestorum consolator est, et consolatione sua illam relevavit tantopere pronis mentibus imploratam, et spiritus fervore succensa impellenteque instanter connititur, instatque fideliter cum filio augusto apud praeeminentissimum papam beatum Silvestrum, quo patriae eorum idoneum praedicatorem christianique nominis veridicum cultorem delegaret. At prompissimus piarum precum admissor, perpendens religiosae feminae sincerissimam intentionem, fidei inestimabilis firmitatem, simul et gloriosissimi principis sublimitatem humilem, et humilitatem sublimem dignantem preces admittere, ineffabili exultabat gaudio, ac intimo cordis affectu summissas gratias egit altissimo, qui ad lucrandos gentium populos talis cooperatricis, talis promotoris inflammare dignatus esset animos. Verum cum res arduae causaeque pregnantes nonnumquam magis requirant gerentis prudentiam quam mandantis diffinitionem, super huiuscemodi expedientia negotii vir industrius Silvester cum muliere sagacissima et rege sapientissimo tractaturi convocant coetum, neque ilico ac extempore captant concilium, sed quid expediat vident. Conferentibus itaque mutuo quis nam foret tali vetustae famosaeque civitati propter aedificiorum proceritatem elegantem, propterque civium nobilissimorum politiam florentem reformator selegendus, maxime ubi veterum censura romanorum secundae Romae obtigerit vocabulum ; mirum ni profectum a bellis et triumphorum tropheis quibus domi militiaeque olim valuerant, nec pastorem illum caelestem archimandritam apostolorum divum Petrum ignorasse eius antiquorum stemmatum claritatem, ut alium illo direxisset nullum ewangelizatorem quam principalem et dignum laude virum sanctum Eucharium discipulum Christi Ihesu, neque inferiorem, verum e potioribus unum tertium in ordine discipulorum eius. Haec decoris gloria, hoc iubaris munimentum, nutabundos illos reddidit et suspensos. Et supernum imploratum affuit indicium.
Inclamatur et pronunciatur ab omnibus, forte internominatus praeclarus Agricius patriarcha Anthiocenus huic oneri et honori fore accomodatissimus, esset nempe vir et doctrina excellens, et morum integritate pollens, nec similem tum inveniri qui conservaret legem excelsi, coaequum veluti antecessor eius beatus Petrus primarius Anthiochianae sedis institutor eandem suapte sponte divina tamen dispensatione deservit, et romano praeferendus pontificatui per discipulos Eucharium, Valerium et Maternum, primus Trevirorum extiterat fidei inductor, ita foret ipse reparator, perinde Petri veracissimus imitator. Mora non intervenit, legati talis viri competentes auctoritati, sanctitati Anthiochiam versus (quae prius Reblata dicebatur) diriguntur, almum Agricium Romulidarum ad urbem allecturi et deducturi. Eo applicant, et causam adventus patriarchae perferunt omnem. Terretur et anxiatur homo Dei, menteque revoluit quid nam petissimum amplectatur, filios an Christo in presentia adherentes linquat, nec ne, non satis exploratum habens. Quid multa ? Tumultuationum fluctibus sopitis propulsisque, pensatis obedientiae fructuosis meritis, piis accomodavit exhortamentis animum. Ast commissis Deo filiis in veritate dilectis itineri cinxit se, assumpto comite solatii vice et cooperationis gratia ad dandam scientiam salutis plebi alienigenae, venerabibi quodam et religioso valde viro Iohanne monacho Anthiocensi. Viam in ulteriora carpentes, transfretato ponti salo, tum Romam ventum est.
Officiosissime simul ac splendide excipitur, prodeuntibus ut par erat beato Silvestro pontifice maximo, sacerrima augusta Helena. Divo imperatore Constantino, salutatur humanissime, honorificentissime introducitur, evocationis suae causa illi latius exponitur, constitui ipsum Trevirorum archiepiscopum, hoc imposito officio illi incumbere lapsis a christianismi tramite regressum ostendat, pandatque salutis iter. Verum equidem tametsi meticulosus Anthiocenam dimittere cathedram, ac propositis sibi utrumque reluctari et suam quodammodo inexpedibilem possibilitatem iam seniculus obiectare videretur (hominis de se vilia sentientis instar, ac humilitatis virtutum conservatricis earundem consummatricis venusti), caritatis tamen non sua verum aliena querentis commoda, foris timorem mittentis superatus et devinctus amore, impositioni onustatis placido assensus est, et honestatis plurimum indeptus. O Deus altitonans quo tunc gaudimonio perfusa fuit dilectrix et ampliatrix domus gloriae tuae Helena sacratissima, qua repletus laetitia augustissimus imperator Constantinus, quo innovatus mentis spiritu vernaculus tuus Silvester pater patrum curam gerens christicolarum gregis universi ? Nemo verbis facile expediet.
Et quoniam augustalem dignitatem decet magnificentia et splenditas, quarum altera in aedificiis, muneribus, altera in apparatu rerum diversarum consistit, Helena sacra Dei famula voti compos effecta, accepta a filio potestate (ut alias praefulgidas fundavit ecclesias) magnificentia liberali praedita, curam erigendarum ecclesiarum Agricio beatissimo commisit, utque splenditatem sibi conciliaret excoleretque, regionem suam pretiosissimis exornare reliquiis adiecit, quibus redderet eam sanctitudine cunctis nationibus nominatiorem, quae erat origine totius Europae civitatibus anterior. Ad instar apis argumentose praestantiorem herbarum florumque colligentis valorem et ad alvearium deportantis, collectis multigenarum reliquiarum et quidem excellentissimarum clenodiis, thecam composuit, cui inclusit validas et authenticas reliquias: Tunicam domini Ihesu Christi mediatoris Dei et hominum inconsutilem sorte ne divideretur conquisitam, sumptam ex Laterano, nuper a Constantino magno imperatore illo reconditam, olim per Tytum imperatorem de Iherosolimis in Archa Testamenti cum aliis reliquiis apportatum ; unum clavorum quo idem Dominus qui soluit compeditos connexus cruci fuerat ; cultrum item quo larga manus caelorum throni orbisque terrarum conditoris Ihesu Christi usa fuit in novissima quidem Cena ritus iudaici dividens agnum paschalem, novella autem institutione pascatis christiani ; partem sanctae crucis notabilem ; intemeratae virginis gloriosae Dei genitricis Mariae peplum, quo velata fuit dominicae Annuntiationis et Incarnationis tempore, cum pectine eiusdem quo se filiumque suum praedilectum Ihesum pexuit ; corpus beati Mathiae apostoli per ipsam de Iudea translatum, ac alias suspiciendas reliquias. Hanc thecam dignissima imperatrix venerabili Agricio recta meritorum pensatione praeelecto sub Christi et ecclesiae testimonio commendatam Treveris inferendam contradidit, non ignara quin harum inlatione reliquiarum admiratione, quo essent ille sublimiores potioresque, fieret populus de ipsis bene promerendum subiectior, ad suscipiendam sanctae trinitatis fidem promptior, exequendis fidei operibus inclinatior.
Muneratus hiis reliquiis et excultus sacerdos Dei Agricius, iamiamque vicesimusseptimus Trevirorum episcopus, primus vero archiepiscopus designatus a beato Silvestro, decoratur et privilegio insigni primatum super Gallos et Germanos exprimente, commonente eum praesule fidei catholicae summate, cum augmento potestatis, debite exequeretur suscepte curam commissionis. Quod oda carminis breviter quispiam cecinit : Sume prioratum post alpes Trevir ubique. Quod tibi lege nova Roma dat et veteri. Disiungendum iam erat suscepta benedictione valedictioneque data in osculo sancto, honesta stipatus comitiva cum suo familiari probe spectato viro Iohanne monacho Anthioceno viam alacer arripit, et fausto aspirante meatu, obtritis viae longioris curriculis, ad Belgarum metropolim Treverim quandoque Christo duce pervenere, dominicae quidem incarnationis anno trecentesimo trigesimo tertio, imperii Constantini vicesimo tertio, pontificatus Silvesri duodecimo. Ab urbe condita millesimo octuagesimo quarto. A constructione Treveris bis millesimo trecentesimo quadragesimo, archiepiscopatus Agricii anno primo, in capite kalendarum septembrium.
Vacaverat tum sedes treverica per mortem Valentini episcopi et martiris novem annis. Porro Trevirorum ut eum sinus excepit, haud resistenter in urbem Deo eum praeveniente intromissus est. Verum enim ut ager vepribus, frutectis, et zizaniis commaculatus, scito indiget cultore, sic gens ea ut diximus paganicis proh dolor superstitionibus dedita et involuta pene tota ex parte eliminandis spurcitiis, experto eradicatore opus habuit, quem divina favente clementia percepit. Et quid actum ? Inflammavit Agricium efficacia nominis, ut similitudinem expleret artis. Coepit igitur ut probatus agricola agrum dominicum sibi commissum quotidiana et pervigili operatione exercere, semina divini verbi spargere, populum ad veri Dei servitium omni libertate liberius revocare, dein ad remediabile baptismatis sacramentum signis et virtutibus allicere, atque sic in horreum Domini comportare. Prodiunt tunc ultronee atque intrepide qui fidem eatenus insimulaverant. Nam superfuerunt aliquanti (ut historiae neu incredibiles neque irrationabiles tradunt) qui declinarant truculenti Rictiovari vesaniam, tirannidem, luridam et sanguinariam stragem, in montibus et speluncis, inque cavernis terrae latitantes donec procella insectationis conquiesceret, divino utique auspicio praeservati quo trucidatis martiribus humationem praeberent, eorumque felicem agonem referrent posteris, occulti tamen cum propter paucitatem, tum paganorum ob dominantem multitudinem et metum.
Ast illis una cum sobole ex se propagata fidem aperte astruentibus, successive agmen gentilitium illos subsequebatur, christianam amplectens religionem, et aquam baptismi purgationem peccatorum facientem affectuose percipiens. Erat in diebus illis sermo Domini pretiosus, et quantum augebatur felix christiani nominis dignitas, tantum misera gentilium calamitas minuebatur. O infinitam Dei bonitatem numquam exhauriendam, quae omnes cupit salvos fieri. O sapientiam altissimi, omni recolendam ammiratione, attingentem a fine usque ad finem fortiter, et disponentem omnia suaviter, quae talem agricolam, suum in agrum dirigire dignata est, qui ex eo evelleret urticas perfidei, erroris spinas, et tribulos viciorum, inspergeret semen bonum unde post erumperent germina credulitatis, veritatis genimina florulenta virtutum gramina. Et quidem tam exacte spineta idolatriae extirpavit, tam graviter fidei excoluit viridarium, ut nulla postmodum infidelitatis radix in eo subpullularet.
Nimirum secundum nomen eius, ita et opus atque laus eius. Etenim Agricius graece, latinae ‘ruralis’ sive ‘agrestis’ dicitur. Rurales autem sive agrestes a rure et agro colendo nominatos quis nesciat ? Inde Agricius agri subintelligas colendi scius ethimologiam sortitus, in operatione perfecit, quod in nuncupatione latuit. Tum numero crescente fidelium, thezaurum sanctarum reliquiarum sibi creditum reserat, quarum admirabili pretiositate eo usque animos credentium demulcet, ut ad laudanda Dei beneficia vehementius accenderentur, et vetuste lubricitatis assuetudinem penitus execrarentur.
Vir apostolicus gratulabundus de mirabilibus quae Deus operari dignatus fuit, ecclesiam Domino, ut in mandatis acceperat, ex palatio divae Helenae sub honore et nomine principis apostolorum sancti Petri construit, quam caput diocesis et metropolitanam statuit, ubi praeter alias reliquias omne pretium excedentem Tunicam inconsutilem Ihesu Christi benigni recondidit, una cum clavo ter sancto quaterque beato, quo dextrum Domini pedem cruci affixum perhibent.
Vertit insuper templum regale Constantini Caesaris augusti petitione dominae Helenae matris eius inclitae, permissione et perceptione eiusdem imperatoris in Dei sacrarium, dicans illud meritis beati Iohannis apostoli et ewangelistae, et eius nomine praetitulans. In quod reclusit omni veneratione dignas reliquias : cultellum domini nostri Ihesu Christi, cuius usum habuit in novissima Cena, peplum christiferae virginis et amicae Dei Mariae cum pectine eiusdem. Congregavit illic pauperes Christi sub imperiali tuitione, quibus gloriosum illum virum Iohannem monachum Anthiocenum suae peregrinationis consodalem abbatem praefecit, Christo more orientalium monachorum tum militantes, imperatorio munere ipsis deputans necessaria, curiam Merchedictum cum suis appendiciis, et quicquid infra miliare bannitum continetur. Fuerunt inter istum Iohannem et sanctum Benedictum (cuius regulam cum dilatasset grossos suos postea amplexi fuere illius coenobii claustrales) ducenti et tres anni, qui Benedictus obiit anno domini quingentesimotricesimosexto, Iustiniani senioris anno decimo. Eundem locum munificentissimus imperator Constantinus nulli aliae personae voluit esse subditum, nisi suae et subsequentium se regum vel imperatorum potestati, quatenus ab omni inquietudine expediti et Deo spirituali iocunditate famularentur, et ipsum successoresque pro felici imperii statu precibus sedulis Deo commendarent.
Corpus beati Mathiae oratorio cellae Sancti Eucharii episcopi inferens, domini apostolorum Christi discipulo sociavit. Ferunt et eum costruxisse iusse Helenae ecclesiam in crucis modum, sub honore sanctae crucis, et illo vitalis ligni crucis partem quidem egregiam donavisse.
Non minor iam manebat sollicitudo virum laudabilem Deo hominibusve dilectum et acceptum, conservandis filiis, quam prius congregandis intendere. Id ut adamussim exequi pergeret, nedum aratorem peritum agri dominici ad firmandam fidei arram, ad muniendum professionis sigillum, verum etiam oratorem consummatum sese exhibere contendit, non in eloquentiae nunc facunditate qua populum ne in paganismum relaberetur sustentavit, sed et in precum purissimarum fecunditate, qua Deum ne gratiam subtraheret interpellavit. Fit per haec sacer antistes ipsa sanctitate sanctio, ipsa fama celebrior, ipsa notitia manifestior.
At ubi diversarum rumor hic felicissimus provinciarum peragraret oras, tum et pictavis insonuit. Cum Maximinus urbis Aquitanicae Pictavorum clarissimis exortus natalibus, qui peregrinus in hoc mundo esse voluit, et caelestis patriae fieri domesticus ad huiusmodi tubae vocem attonitus, rebus patriis spretis, Paulinum bonae et latae indolis adolescentem sibi spiritualem filium ex fonte baptismali, necnon Quiriacum quempiam virum serium valde et probe moratum contubernalem sodalicii gratia pariter et aeternae capescende beatitudinis intuitu secum abducens, relicta Aquitania Celticae Galliae provincia, Belgicae Galliae metropolim Treverim calle citato perrectat, emensoque deductiori itinere quamdaque eo applicitum est. Qui imperteso atque infatigabili desiderio hominem Dei de quo tam praeclara mirandaque audierant inquirentes, vel virtutibus prodentibus tandem obtutibus eius fuere praesentati. Adventus eorum perinde gratus fuit, siquidem recollegit illos pius pater omni alacritate, atque cognito proposito instruendos doctrinis ecclesiasticis (qui sat de humanis imbiberant) non secus cupienter quam benivolenter admisit. Navat operam Agricius quam doctissimi in lege Domini evadant, non defuturum resciens emolimentum, siquid ex doctrina hausta supererogaturi essent fidelium saluti documentum. Ut erat autem Maximinus cum aetatis matura sapientia, tum ingenii acumine ceteris intelligentior, adde et illis forsan in Dei famulatu ferventior, subinde fiebat doctrinae quoque perceptione antecelleret, et idcirco magis magisque Agricium sibi conciliaret, usque adeo quidem pro vitae merito sapientiaeque doctrina, datis minoribus ordinibus, post ad presbiteriale fastigium illum promoveret.
Marcida iam senecta divum Agricium invaserat, qui dissolvi cupiebat et esse cum Christo, placuit quoque Deo dare illi regnum suum, et remunerari labores et aerumnas non constanter magis quam alacriter superatas, cum ecce Quiriacum mirificae sanctitatis hominem angelorum alloquio familiari frequentius utentem, habentem in more sanctorum lustrari habitacula, noctium una in beati Eucharii oratorio precibus intentum convenit, monuitque angelus Domini bonus, non per quietem sed os ad os, Maximinum redderet certiorem divinitatis immutabili consilio, gaudiis supernis beato Agricio intromisso subrogatum iri. Paret indilate vir angelicus Quiriacus, angelicis monitis, et cuncta per ordinem venerando Maximino retexit, sed refugit ille reclamatque, se tali indignum fore honore. Verum quia semel decrevit Deus et idipsum non revocat, Agricio per ministerium angelicum, et evicino transitus eius ex hoc mundo ad caelum, et Maximini substitutio revelatur. Gavisus hinc gaudio magno valde Agricius omnigenas egit gratias Deo, quod sese et a laqueis mundi proxime eximendum cognovisset, et de apto meritissimoque succedaneo sententiam divinam accepisset. Sensim tum vidisses viri Dei corpusculum indies debilitari, attenuari praecordia anhelitum intercipi, spiritum tamen nequaquam deficere, sed noctu interdiuque psalmis beatum patrem vacare, et bonis invigilare studiis et operibus. Nec multo post vel sero inductum ymmo coactum electione cleri populi acclamatione, et ordinatione Dei, ubi Maximinum sibi subvexisset, et non tam praefuisset quam profuisset, modica febre sanctum corpus exaggerante, animam coepit agere, quam ergastulo corporis in Idibus Ianuariis absolutam, Deo creatori suo reddidit, praesulatus sui in urbe Trevirensi anno nono, Domini autem trecentesimo quadragesimosecundo, Constantii imperatoris filii saepius memorati Constantini imperii secundo.
Quem morte obita sepelierunt eius discipuli Maximinus, Paulinus, Quiriacus in basilica Sancti Iohannis apostoli et ewangelistae, in campo Martis iuxta portam civitatis Trevericae nigram, funeralia officia coadministrante Iohanne abbate loci, monacho quondam Anthioceno. Dignum quippe et iustum fuit, ut eam ecclesiam corpore extincto, vivaci tamen sanctitatis honore decoraret, quam mortali circumdatus carne non solum fabricaverat, sed etiam monachorum collegio adornaverat. Et sicut naturali cursu aquae unde exeunt revertuntur ut iterum fluant, sic sic idem pater beatissimus ipsum locum speciali quodam affectum adamavit, inque sui reconditionem designavit, ut et eius loci protector fieret mortuus, cuius extiterat vivus erector et monachorum inibi sagacissimus collector. Absurdum nempe fuisset corporibus vel defuncti separarentur, qui vivi tanta itireris spatia animo simul et corpore iuncti, semitas iustitiae in vinculo pacis commeassent. Nam et Iohannes abbas non longe post humanis exemptus, peregrinus peregrino, socio socius, adiunctus est, ut eos unius ecclesiae angustia caperet, quos latissima via extorres huc devexerat.
Continuande historiae videtur progressus exigere, ut quae subsequutae fuerint translationes elevationesque sacri corporis gloriosissimi antistitis Agricii conferamus.
Sacerdotis Christi beati Agricii patriarchae venerandi, corporis sacri artus, illi monumento inclusi nec moti usque dum inauguratus esset sellae pontificali Trevirorum quinquagesimus nonus beatus Hildulphus (interim aliis praesulibus praeclaris, nec minus sanctissimis maximino Nicetio etiam et Basino, nostro Agricio admixtis), qui illorum sacra busta novis mandavit mausoleis, neque vano spiritu ductus, sed portentu doctus miraculoso. Nam aqua ad altitudinem cubiti excrevit, et beati Maximini poliandrum cinxit, nec attigit tamen. Hildulphus autem divina inspiratione convocatis vicinioribus coepiscopis re pertractata diligenter, tandem intellexere post divini implorationem auxilii ecclesiam quae iamiamque casuram se minitabat innovandam, roborandam, dandamque digniorem sanctis Dei tumulaturam. Et primum quidem elevato quarto kalendas Iunias ex criptella corpore divi Maximini, ubi aqua inundaverat, quod illo praesul insignis Paulinus ex Aquitania revectum condiderat, in renovatam reposuit basilicam, praebens nichilominus (ut antiqua eiusdem sancti Hildulphi canit historia) reliquis sanctis pontificibus Agricio patriarchae, Nicetio, Basino digniores sepulturas, ferentibus opem elevandis et denuo humandis sacris corporibus accitis episcopis celeberrimis Clemente atque Cothberto. In tumulum quoque sanctitatis et participium gloriae transtulerunt in eandem basilicam de ponte Treverico trecentos martires legionis Thebaeae, istic cum duce suo Bonifatio, non solum martirii occasu, sed et corporis contemptu ad coronam vocatos aeternam.
Multa post temporum intercapedine cum Neustraniorum ferocitas (quos Northmannos vocant) totam hanc patriam subvertisset, essetque profligata per Arnulphum imperatorem, deficiente proch dolor religione illius monasterii Sancti Maximini, et iam praefectum non titulo abbatis sed praepositi haberent ; post aliquot annos Dei nutu et Henrici primi regis clementia, electione monachis creandi abbatem reddita, Ogo alias Hugo ante praepositus, in abbatem praelatus fuit, post Tungrensis episcopus effectus, qui locum ipsum solo pessundatum strenuus erexit, et monachis non regulariter viventibus expulsis, consertoque septuaginta monachorum agmine disciplinam induxit artiorem, et ecclesiam post Northmannos vix erectam, turbine nuper elisam ex fundamento instauravit ac perfecit. Quam dedicaverunt sub honore prioris patroni Iohannis apostoli et ewangelistae reverendissimi viri Ruotpertus archiepiscopus Trevirensis, Adelbero episcopus Metensis, redditae salutis anno nongentesimo quadragesimosecundo, tertio Idus Octobris, regnante Ottone primo et magno imperatore. Tum etiam dignissima corpora beatorum archipraesulum Trevirorum Agricii, Maximini, Nicetii, Basini ac Weomadi interea defuncti levata sunt et recondita in novam ecclesiam, sub summo chori altario, scribae divinorum secretorum Iohanni dicato in diversis sarcophagis, ut ad oculum cernere hodierno aevo promptulum est. Tres priores coniunctim, alii divisim pausant. At quidem eorum talis est locatio, Maximinus medius, ad dexteram Agricius, Nicetius ad levam. Ad capita illorum a latere dextro Basinus, qui dux Lothoringiae fuit, sinistro Weomadus, qui loci illius abbates extitere.  Super pectora singulorum propria nomina plumbo insculpta, celebrantibus reconditionem antefatis reverendis praesulibus Ruotperto Treverensi, Adalberone Metensi, coadminiculantibus religiosis et venerandis abbatibus Ogone huius loci reparatore, Agenaldo Gorsiensi, Erkenboldo Tullensi, Heriberto Sancti Arnulphi Metensis, Frederico Sancti Huperti in Ardenna, Salochone Sancti Martini, praesente multa cleri et populi turma.
Intercesserunt plurimorum annorum curricula, et dovolutione successionis Iohannes huius nominis primus pontificalem Trevericae metropoleos arcem concenderat, qui Tunicam mundi salvatoris Ihesu Christi inconsutam, collatione divae Helenae per beatum Agricium allatam a priori dispositione in summum a se erectum, et beato Petro apostolo consecratum altare, non reverenter minus, quam ovanter reclusit, dominicae incarnationis quidem anno nonagesimo super millesimum, episcopatus autem sui sexto, primo die mensis Maii. Unde mirum in modum devotio omnium gaudiumque succrevit, illum estimantes laude dignissimum, per quem omnis eorum honor et salos emanarat, Agriciumque beatum voce consona omnes collaudantes magnificabant.
Illo antistite pollucibilitate insigni de medio facto, successit dominus Theodericus archiepiscopus huius nominis secundus, vir integer et per omnia ecclesiasticus, sanctorumque cultor eximius. Hic ut gregem sibi commissum magis gratificabilem redderet, qui de certitudine vestis christianae hilarior factus fuerat, dignum duxit ac saluberrimum, et illius portitorem sanctum Agricium magnificentius honorare. Quod ut propensius exequeretur, statuit ut in die natalicio eiusdem exspectabilis patriarchae, et magnifici archiflaminis, qui in Idibus Ianuariis festivatur, singulis annis ipsa tria urbis collegia maioris videlicet ecclesiae Sancti Paulini, Sancti Symeonis processionaliter ad coenobium Sancti Maximini (ubi idem venerabilis patriarcha et sacer antistes Agricius corporaliter pausitat) convenirent, primas vesperas festi et missam summam sollemniter cantaturi, ut vel hoc pacto grates illi sacratissimo reliquiarum allatori Agricio rependere viderentur, simul et rogarent, ipse iugiter oraret pro populo et universa Trevirorum sancta civitate. Confectae desuper litterae obligatoriae, et appensa sigilla quinque, iam dicti Theoderici episcopi, Meffridi archidiaconi, capitulorum maioris ecclesiae Trevirensis, Sancti Paulini, Sancti Symeonis. Contulit item praesul litteras privilegiales indulgentialesque, adhortatus hiis populum quatenus in suorum remissionem peccatorum praetacta celebritate adirent monasterium Sancti Maximini ad videndum Deum in bonitate electorum suorum, ad invisendum sacrum beati Agricii corpus ibidem humatum, singulis illo devotionis gratia convolantibus, quadraginta dies de iniuncta paenitentia relaxans.
Praefuit tum praelationis regimine reverendus dominus Bartholomeus providus admodum abbas, qui institutionem et ordinationem eandem a sede apostolica (quam tunc insedebat sanctissimus in Christo pater dominus Gregorius nonus) admitti laudari, approbari, roborarique petiit, denique et admissam laudatam, approbatam, roboratam obtinuit. Idem quoque pontifex maximus visitantibus eandem ecclesiam in ipsius Sancti Agricii festo viginti dies indulgentiarum addidit, atque praedicta scripto et plumbo confirmavit.
Haud longo interpolante temporum fluxu, accessit quaedam ecclesiae Sancti Maximini reparatio, utpote chori et testudinis constructio, domini Henrici de Bruch abbatis celeberrimi sagacitate procurata. Et cum plurimorum somata sanctorum inventa, et sepulchra conspecta, tu visus est et huius sanctissimi Agricii sacrosanctorum corporis artuum loculus conspicuus, reverenda plane coniunctione sarcophagis beatorum archiantistitum Maximini et Nicetii admixtus. Denuo ut necesse erat etiam dedicatur a domino Conrado Coloniensi archiepiscopo de consensu domini Arnoldi iam confectioris aetatis Treverensis metropolitae, sub honore pristini patroni Iohannis apostoli et ewangelistae et beatorum confessorum Christi atque archipontificum Maximini, Agricii et Nicetii inibi corporaliter quiescentium, cum esset iam in foribus annus humanationis filii Dei millesimus ducentesimus quadragesimusquintus, die octava mensis Iulii, praesentibus ibidem, ipso domino Arnoldo archiepiscopo Treverico, Sifrido item Maguntino archipraesule. Quam sane dedicationem illi tres recolendi pontifices una cum venerabilibus episcopis Richardo Wormacensi, et Henrico Curoniensi pluribus decorarunt indulgentiis, augmentante easdem et confirmante beatissimo patre domino Innocentio papa quarto.
Ut autem assolet Deus sanctos suos indies magis magisque exaltare, contigit glebam sacratissimi cespitis corporis loquor sancti Agricii patriarchae alio itidem tempore conspici. Volubilitas axis sphericae dederat annum dominicae nativitatis titulo praenotatum millenum trecentesimum septuagesimumseptimum, et abbatis officium eodem in loco reverendus pater dominus Roricus de Yppelburen ampliter satis et clare moderabatur, qui erga patronos ecclesiae suae mirifica devotione inflammatus peraequum sanxit, ut sublato capite de corpore sancti Maximini inter reliquos ob crebra et frequentata miracula opinatioris, argenteo vase illud includeret. Res sane digna venerationi sanctorum accidit. Nam in vigilia sanctae trinitatis anno praedicto summoto capite beatissimi Maximini, mausoleoque obcluso, astantibus priore, cellerario, custode, testibus et notario (ut in talibus fieri consuevit), idem abbas obiter honorificentissime tamen, elevandum tumbae sancti Agricii a dextris beati Maximini siti coopertorium praecepit. Sublevatum est et inventum corpus gloriosi quondam patriarchae Anthioceni et Trevirorum archiepiscopi sancti Agricii. Porro in pectore plumbum praevetustum, cui insculptum magnis antiquis et ferme aboletis apicibus Sanctus Agricius. Quo foris reservato reclinatum, cooperculum, monumentumque diligenter reclusum et communitum.
Quamquam multiphariae multisque vicibus inventionem sacri corporis beatissimi viri sancti Agricii recitaverimus, supervacaneum nequaquam existimavimus, si inserverimus et ultimam. Novissime diebus illis, ubi Tunica Christi Ihesu inconsutilis reparata esset in maiori ecclesia Trevirensi, sollicitatione et mandato illustrissimi principis, maximi et potentissimi domini, domini Maximiliani, victoriosissimi Caesaris semper augusti, invictissimi Romanorum imperatoris electi, per felicissimum Agricium patriarcham Treveris advecta cum aliis praepollentissimis reliquiis, ac rumore huiuscemodi prospero et faustissimo universum peragrante orbem, citatoque hinc magno concursu populorum ad contuendas reliquias tam sanctas, coepit laus et nomen sanctissimi patroni Agricii peramplius atque honorificentius a cunctis extolli, venerari, sepulchrum eius frequentius visitari. Verum etenim ut christifideles eo lubentius devotionis causa illo confluerent, et ab ipsis congruis frequentaretur honoribus, iugiterque veneraretur, consentaneum visum fuit venerabili et maximopere commendando viro domino Thomae abbati commodissimo plurimorum devotorum oratorum precibus pulsato, ad laudandum nomen sanctum domini in sancto suo Agricio, conditorium corporis eius nudum populis conspiciendum exhibere, et sacratissimas illas reliquias, ne penitus computrescerent (quia profundius terrae abdito immersae, ex hinc facile consumptibiles), diligenter recolligere, et, ne in posterum viderent, corruptionem praecavere, atque sollicitius tutari.
Unde consequenti anno optatae inventionis recolendae tunice inconsutilis Christi domini, qui erat supra sesqui millesimum duodecimus, idem reverendus pater dominus Thomas piam animi sui devotionem reverendissimo in Christo patri ac domino, domino Richardo, sanctae Trevirensis ecclesiae archipraesuli ornatissimo aperit, consensum eius ac indultum desuper postulat ac consequitur indilate. Quippe et amplissimus archiepiscopus non secus quam abbas ipse erga suum antiquissimum praedecessorem sanctum Agricium arctissimo devotionis dilectionisque nexu tenebatur, et honorem eius ampliare enixe laborabat eousque ut misso syngrapho illum iuberet inquirendum. Hac commissione percepta, memoria antiqua patronorum ubi pretiosi corporis claudebantur reliquiae absumitur aperitur terra, cementum amovetur, et reperiuntur tria magna sarcophaga trium archipontificum: Agricii, Maximini et Nicetii.
Tum advocatis notario et testibus fide dignissimis, quartodecimo kalendarum Iuniarum reverendus pater et dominus abbas una cum priore alba stola cappa induto et senioribus conventus summa cum devotione sacrum adeunt locum, ceteris fratribus in choro interim psalmis et orationibus intendentibus. Ut autem ex veteribus scriptis ceu manuductione constabat, quae foret alterius ab altero tumulatura, sarcophagi meridiem occupantis coopertorio dira lapidis mole ponderoso opera latimorum maximo cum labore media sui parte elevato, conspiciunt capsam ligneam ferme consumptam, aforis habentem ymaginem pontificalibus insigniis depictam. Qua cum tremore aperta, tandem inventae prestantissimae reliquiae totius corporis sancti Agricii patriarchae Anthiocenorum, Trevirorum archiepiscopi, ex situ ossium signanter de talis, pedibus, iuncturis, crurium et brachiorum, costis, spina dorsi, scapulis, et capitis particulis, aliis quoque quam pluribus notabilibus peciis ac pulveribus albi nitidique coloris corporis sancti Agricii. Ibidem ad modum et dimensionem hominis resupine iacentis. Artus recolendi ex locatione sui representabant, ut vel modicum defuisse membris eius et articulis deprehendere quivisset nemo. Advocantur fratres reliqui qui psalmodiis et laudibus divinis se mancipaverant, ut levarent vocem iubilationis simul et gratificationis pro reliquiis repertis. Comparuere singuli et viderunt universi, ac mirabilem Deum in sanctis demirati, laudaverunt nomen sanctum eius. Prior loci recollectas reliquias corporis sancti panno mundo involutas absque ulla amotione in cistella alia collocavit reverenter cum scriptis petrae inscisis. Vidisses tum in profundo sarcophagi ex humiditate sacri corporis perinde quasi hominis ymaginem effigiatam ex diutina requietione, liquide demonstrantem divum Agricium staturae procerae fuisse hominem. Hiis taliter conspectis, sarcaphagi tectorium reclinatur et sollicite ac diligenter obstruitur.
Verum quia mortalium sepulturae ad pietatem sollicitant, sanctorum vero monumenta plurimum habent devotionis et compunctionis, per aliquot dies nuda illa tria sarcophaga apparuerunt, et populo qui tum multus confluxerat ad contuendum Christi Tunicam, gaudium, ammirationem, compunctionem, attulerunt. Unde factum est ut inter ceteros peregrinationis ductos amore adventaret illo mulier quaedam ex Alsatiae opidulo Schletstadio, quae ubi perspexisset trium illorum beatorum archiantistitum sepulchra tam decenter coniuncta, eius cordis intima tanta devotio tetigit, ut ab eorum sepultura discedere grave duceret. Sed ubi aliquamdiu precibus et laudibus inhaesisset, valefactis sanctis Dei se illis committens, maxime beatissimo Agricio cuius amore haec apertio facta fuerat, patriam repedare constituit. Cumque iam aliquantulum processisset, intollerabili lassitudine fatigata, ultra gressus figere nequibat. Iacebat ergo publica via semiviva (et ut illum seminecem in via relictum, sacerdos et levita pertranseuntes non attendebat), sic hanc miseram feminam pertransibant quam plures peregrini, sed curam eius neglexerunt. Illi autem magis magisque deficiente et iam prope exanimate occurrit menti memoria sanctorum quorum se precibus commendaverat Treveris, illos convenit, ut apud altissimum sanitatem et regressum ad patriam obtineret : O, inquiens, Agricius pater sancte me tibi credidi, ferto opem miserae, et vos reliquos adiacentes illi deposco relevamen impendite, vos auxiliatores vita sospite altero itidem anno requiram, vota solutura, sanitate indepta quae promisi. Cum ecce compromissionem patrocinium, illud salus subsequitur. Exurrexit mulier, sanaque terebat iter, quae antea invalida, nec serpere quidem poterat. Reversa vero domum omnipharias gratias salvatori Christo et medicantibus se sanctis reddidit, re mediationem suam cunctis patefecit. Porro ipsa revoluto anno sanitatiferos suos patronos revisens, vota quae distinxerunt labia sua devota persoluit, quae sibi in via evenerant per ordinem retexuit. Hoc unico miraculo apertissimo satis superque aestimari datur, quam consultissima quamque faustissima fuerit illa apertio, quae non solum illi mulieri sanatae, verumetiam aliis quam pluribus, laudandi et mirificandi occasionem praestitit. Magnificentiam Dei loquantur omnes gentes, et magnitudinem virtutemque miraculorum suorum narrent in aeva immortalia. Amen.
Excusatio pro eo quod nulla miracula assignata sunt in ista Historia.
Nemo succenseat, suggillet nemo, nec demiretur, quod in Historia beatissimi Agricii eiusdemque inventionibus et translationibus variis, nullas miraculorum eius virtutes assignaverimus, quibus non dubium multipliciter choruscavit. Effecit id barbarorum vesana rabies, qui urbem Trevericam pluries ad solum prope demoliti sunt, ac ecclesias Dei intus et extra tam crudeliter depopulati incendiis, caedibus, rapinis, ut non modo libri sanctorum vitas et miracula continentes igne cremarentur, sed vix aliquis superstes remaneret, qui quod de sanctis comperisset pariterque lectitasset, posterorum memoriae tradidisset. Sic sic heu dolor sancti Agricii sanctitatis schemata suppressa fuere, sic ceterorum sanctorum praeclara facinora neglecta. Sed non omnino tamen passus est Deus mirabilia sua per sanctos suos patrata occultari, aliqua saltem vestigia reliquit gestorum quibus inniteremur, ex quorum contemplatione, quasi in speculo nostram vitam contueremur. Hoc pacto et ea quae de Agricio nostro retulimus conservata, et ad posteritatis notitiam delata. Ea tamen potissimum quae post Northmannicam insultationem gesta sunt, certissimam fideque dignissimam narrationem obtinuere, tametsi praecedentia facta nonnulla, non tam inconcussam quam firmissimam credendi fiduciam habeant. Quamvis enim in terra hac abolitionem quampiam seu perditionem incurrissent, in aliis tamen provinciis et cronicis inquisita et inventa optanter, quam diligentissime fuere transcripta, quibus est unice amplectendum, nisi satius dixerim anxie formidandum miraculum, quod beatissimi Agricii sanctitatis amplitudinem haud minima ex parte pollentissimam ac nominatissimam facit, de Tunica inquam humani generis reparatoris ac salvatoris Ihesu Christi. Quod enim illa fecit miraculo, totum cedit in laudem Agricio. Nec sane mirum, quandoquidem is fuerit illator illius, nec poterit alio sanctitatis eius exemplar innotesci signo congruentiori, quam ut illius dignus extasset portitor, ad cuius experiendam indaginem, alter quispiam devotus, divino iudicio excaecatus est inspector. Eo autem prodigii vis tendit.
Erat aliquando de Christi sacra Tunica varius populi rumor disparque opinio, asseverantibus quibusdam Tunicam esse inconsutilem, purpuream aliis vestem, atque aliis aliud quoddam Christi indumentum astruentibus, hincque haud exigua inter plerosque dissensio, non modicus error. Praesidebat tum Trevericae cathedrae opinatissimus quidam archiepiscopus idem et pientissimus, qui non ferens populi tumultuariam, sententiam, diffinitionemque temerariam de hiis reliquiis, indicto perfectoque ieiunio triduano, ad domum Sancti Petri quae est in urbe sancta Trevirorum omnes convenire praecepit, super huius rei certificatione Domini postulaturos misericordiam. Oratum est, et eiusce scrutinii sarcina cuidam monacho valde religioso iniuncta. Adiit locum ubi margaritam praefulgidam almus Agricius recondiderat. Cumque aperiendo cooperculo archulae manus admovisset, iamque aliquantulum levasset intro prospecturus, oculorum officio privatus, totus caecus effectus est. Tum statutum omniumque conniventia determinatum hanc disceptationem sopiendam, neque in posterum attentandam huius archulae apertionem, quoadusque Deus aliquod melius de hoc provideret, nec causandum ammodo cuius generis foret vestimentum, ne similis vindicta Dei ad maius aliquem perduceret tormentum.
Ad aliarum reliquiarum per Agricium sacerrimum allatarum miracula, haud absonum rati sumus stilum retorquere. Clavis sacratus ex membrorum Ihesu Christi contactu, sicut praestantior est pretiositate, ita necesse est primum obtineat locum narratione. Quodam temporis orbe mulier Winiberga nomine de civitate Ratispona oriunda, furiis daemonum agitata atrocibus purganda per varias sanctorum memorias ducebatur, nec potuit aliquo intercessionis patrocinio liberari. Tandem urbem Treverim vecta, neque sanctorum (quorum illic ingens multitudo est) auxilio alleviata est. Subsequuti exorcismi, coniurationes adhibite multipharie, sed manebat miseram alia relevationis medela, aliud ereptionis donum spectabat. Trahebatur postremo ad congregationem quarundam sanctimonialium puellarum, ut ille levatis puris manibus, et virgineis cordibus in oratione ad Deum, eius sospitatem mererentur obtinere. Et licet orationibus non consequerentur concitam et absolutam liberationis gratiam, vel id meruere, ut panderet Deus quo remedio ab iniquo possessore eruenda veniret. Denique uni inspiravit pneuma sacrum non alio curationis genere sanandam misellam feminam, nisi praesentia clavi dominici, in ecclesia Sancti Petri apostoli conservati. Commonuit illa afferendum clavum. Consilium laudant omnes, et deferunt exhortationi. Quid plura ? Affertur sacer clavus a sacristano clamdestius, sed mirum famine, non latuit milleartificem diabolum, quid sue expulsioni pararetur. Vociferat et clamitat : Uach ! Mulieres perfidae, pellices nephandae ! ; et id genus probra multa ingeminat et obicit : Quis nam reseravit archanum ut ad meam calamitatem et persequutionem clavum illum procuraretis afferri? Satis ne superque vestris orationibus fatigatus fui, tametsi non deserverim habitaculum a creatore concessum, quin et illum cruciatum appenderetis. Heu me infelicissimum et damnatissimum, fugere me oportet, non sustineo huius consilii decretum, non feram praesentiam clavi, sat fuit passum me ludibrium cum cruci affixus illo fuisset Christus, et omnia spolia dirupuerat, velim nolim iam cedo, ne simili opprobrio succumbam. At ubi daemon mendacii caput et pater eius talia retexeret, artatur exorcismis et referre : Quod membrum Christi clavus ille sacrosanctissimus pertransisset. Recalcitrat et reluctatur plurimum, coactus tamen et invitus pronunciat illo dextrum Domini pedem perforatum et cruci connexum. Et hoc vobis signum, quia a facie eius oportet me fugere. Iam portitor pignoris illius vix limen loci contigerat, ipse deputatus flammis aeternalibus, corpusculum exaggerans et multum discerpens, et pene mortuum relinquens, dato mugitu horrendo abscessit. Ita infelix mulier dominico clavo mediante salvata est, quam sanctorum milia iuvare distulerant, ut sic Christus daret laudem clavo suo ad gloriam nominis sui quod extat in saecula benedictum.
Aliud quoque sanctitatis et dignitatis suae clavus insigne dedit. Tempestate ea qua inclitus Trevirorum archiepiscopus, Austriae dux ingenuus, divus Poppo in iherosolomiticae peregrinationis itinere constitutus esset, Metensium tum antistes ordines daturus angariis Penthecostes in maiori ecclesia Trevirensi, quod ante abscessum venerabilis praesul Poppo ordinaverat, ut unus suffraganiorum suorum in talibus et similibus vicem suppleret, simulata devotione celebranti sibi eundum dignissimum clavum coram locari poposcit et obtinuit. Paraverat autem antea clavum alium huic pene conformem, quem in locum reponens, verum surripuit et in sinum albae occultavit, actionemque prosequutus est. Mira res ! Officio missae expleto, repetentem sacrarium timor maximus invasit. Nam ex ipso albae sinu, sanguis abunde manavit, dein ad terram guttatim profluxit. Et hoc quidem, en, altera vice.
Simile dudum accidit, cum Bruno archiepiscopus Coloniensis germanus Ottonis primi imperatoris vir colligendis reliquiis deditissimus, peculiari dono, ceu testamenti relicto sacrae Helenae clavo vidilicet dominico spoliari Trevirensem ecclesiam, suam vero moliretur ditari, qui prima tunc vice manans sanguinem, abalienari se non permisit. Ista breviter commemorasse sufficiat, eo revertatur, unde paululum defluxit oratio. O deum immortalem ultra gressus figere non audet episcopus, hortari ministri ut progrederetur, stare ille immobilis. Cumque se proditum cerneret, crimen quod commiserat occulte, tum publice confitebatur, veniamque deprecabatur. Mox facto campanarum compulsu, concurrunt undique clerus et populus, simul in unum dives et pauper convolant, statutoque in medio limace illo non praesule, expanso coram universis cruentato panno, ostensoque ipso fusore et causatore huius cruoris sacrosanctissimo Domini clavo, una omnium vox Deum collaudantium elevatur, grates immensae omnipotenti referuntur qui eos clavo illo non permisit privari. Episcopus transgressionem aperta emendatione compensans, dignationem et reconciliationem promeruit, deditque consilium et hunc sanguinolentum panniculum pro miraculi attestatione, inque perpetuae rei memoriam adulterinum clavum conservarent, veracem cautius ab hac custodirent. Signata tunc dies illa martirologio ad duodecimum kalendas Iulii.
Ad alterum salvatoris testamentum relictum cultellum videlicet Ihesu usum in Cena novissima referat se oratio. Energumina quaedam de oppido Witlich olim ad monasterium Sancti Maximini ubi illud memoriale conservatur deducta fuit purganda, cum perantea multa sanctorum texisset limina, nec erepta. Ad criptam intromissa est virgini Mariae dedicata, ubi circumcirca multorum sita sunt sacra sanctorum busta, et puteus Athanasii ubi fides orthodoxa manutenta fuit, ut illorum meritis sanaretur, vel loci illius sanctitudine si quid perfidei incurrisset ut assolet fieri, et ob id daemoni permissa crucianda purgaretur. Orationes diversimode et coniurationes fiebant, nec miseram volebat deserere mulierem, daemonis furibunda infestatio. Interea mente pertractat archiclavus monasterii simile dudum patratum in femina clavo Christi mundata, ascendit clanculo, armarium petit, cultellum arripit Christi, et pecten virginis Marie, cum ille fremere plus solito coepit, et lassatum corpus vehementius torquere, ex muliere quaeritans ad suum cruciatum cultellum domini Ihesu afferri, illum esse sibi onerosum et poenalissimum, pectinis quoque abhorrere sanctitatem, sed tum non cessurum, verum aliquanto temporis spatio permissione divina vexaturum feminam, demum virtute et potentia illarum reliquiarum propulsandum, ac relicturum eandem. O veteris insidiatoris versutiam vafram, o callidam abnutionem. Quid tamen accidit? Imponebatur culter sacerrimus ori lamentandae mulieris, et ille hostis humani generis serpens antiquus magis ac magis miseram premebat, nichilominus tamen et ipse premebatur et superabatur in tantum ut post paucos dies loco ab ipso determinato Dei plasma desereret. Huic facto complures interfuere, cum religiosorum tum saecularium utriusque sexus et aetatis.
De apostolo Domini, sancto Mathia, quid dicemus ?
Miracula tam multigena, tam repetitae et quottidianae virtutes, ut potius tempus nos deserat, quam gestorum ingens copia vel parum aliquid enarrare. Quid talia, quid praecedentia miracula, nisi laudem et gloriam Agricii efferunt ? Quae quoniam series rei flagitaverat, silentio praeterire non fuit consilium. Superest tu Trevir referas cunctipotenti Deo quas poteris grates, qui te et doctore tanto, et talibus illustravit reliquiis. Non in minores exurgas alienigena quisquis etiam fueris laudes, qui illum videre meruisti diem revelationis sanctarum reliquiarum, quem multi concupierunt nec perspexerunt. Mare tellusque exultent et plaudant coram Domino quoniam venit, et haec nobis tempora faustissima supervivere dedit, hinc nobis misellis salus et vita, ipsi Deo honor et gloria proveniat in saecula saeculorum. Amen.
