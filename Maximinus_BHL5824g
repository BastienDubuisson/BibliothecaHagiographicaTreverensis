My goal is to encourage scholars in the humanities who engage with digital methods to have free access to the medieval texts I edit.
Please reference Bastien Dubuisson, Bibliotheca Hagiographica Treverensis, 2021-, https://github.com/BastienDubuisson/BibliothecaHagiographicaTreverensis/

Praefatio in Vitam magnifici viri Dei sancti Maximini archiepiscopi Trevirorum
Cum excogitaverit adinveneritque nil accomodatius, salubrius nichil industria humana quam magnificorum claros titulos, necnon ingenuas divarum virtutum dotes, nec minus vitae integritatem, morum honestatem, famae resplendentiam stili officio demandare, quo in genere ethnici et pagani authores maxime floruere, suorum virorum illustrium egregia facinora scriptis extollentes, e quibus uni talium sexcenti de nostris illustribus et sanctis viris opponi possent.
Horum studium emulantes christiani et suorum praeclarorum virorum actus non postposuere adnotare religioseque evenit, ut plerumque unius sancti diversi scriptores vitam componerent, ut quod ab alio forte neglectum extasset, ab altero repeteretur.
Nec mirum Catones, Scipiones et alii varios laudum suarum habere meruerunt scriptores, quoque catholici viri eadem sorte actuum suorum plures obtinerent consignatores.
Hinc effectum ut nos divi Maximini Trevirorum archipraesulis sanctissimi vitam scribere attentaremus, non facili tamen spiritu ducti, sed devotione inflammati, cuius merita non apud proximos modo, verum et apud exteros claruerunt.
Quo vero animi vigore, qua fidei constantia, qua vitae sanctitate sanctus Maximinus effulserit, beatus Iheronimus (quem fere contemporaneum illi constat fuisse) non obticuit.
Enimvero in chronico Eusebiano ubi illustrium simul ac sanctorum virorum quodammodo praelibando tempus et memoriam breviuscule tetigisset, ventumque esset ad Constantii imperatoris tempora, veluti rem mirabilem ac hominem memorabiliorem descripturus intulit : Maximinus Trevirorum episcopus clarus habetur.
Inque maioris laudis et gloriae maiestatem adiecit, a quo Athanasius cum a Constantio quaereretur ad poenam honorifice susceptus est.
Praeterea sanctus Gregorius Turonensis antistes miraculorum signipotentis Martini relator egregius, praefati temporis insignes viros recensens dicit : Maximinus Trevirorum episcopus potens in omni sanctitate reperitur.
Ast Beda venerabilis praedicta incliti Iheronimi verba citans, satis magnifice illum commendat.
Non ierim inficias quod post spectatum illum authorem Lupum episcopum almi Maximini gestorum compilatorem nonnulla quae forsan consultu praetergressus est ordinationi nostrae inservimus, quando haec non ludicra sint, tametsi idem prope talia omiserit.
Neque antedicti Gregorii Turonensis quorundam beati Maximini miraculorum recitatoris scripta depravamus, nec item Sigehardi diligentissimi eiusdem Maximini prodigiorum collectoris incessimus.
Quae tamen adiecimus notatu dignissima rati sumus, quandoquidem decerpta fuere ex non spernendis opusculis, neutiquam nostra temeritate conficta.
Explicit praefatio.
Incipit Vita beatissimi confessoris Christi sancti Maximini incliti Trevirorum archipraesulis, patroni nostri pretiosissimi.
Maximo igitur atque praeclaro nobilitatis stemmate praeclarissimus Maximinus una cum Maxentio, Maximo, Iuvino fratribus, et Maxima sorore in Pictavorum urbe exortus est.
Parentes eorum in senatoriae dignitatis apice praefulgidi, ex se editas proles (ut expectabilibus genere moris esse solet) summo studio educarunt.
Atque ut ceteros pertranseamus Maximinus et Maxentius iuvenile asequuti robur, disciplinis liberalibus ast philosophicis tradebantur imbuendi, quas tam properanter imbiberunt, ut ingenuum ingenium ac divinum, pariterque quoddam futurae presagium, eminentiae in ipsis animadvertisses.
Nempe a pueritia bonam sortiti gratiam, virilia facta, iuvenili revoluebant pectusculo.
Crescebat in ipsis fructuosae exercitationis quotidianus profectus, et quidem usque eo, ut Pictavorum aliquando ecclesia praesule viduata, Maxentius divina sorte eandem susciperet gubernandam.
Quam denique tam graviter, tamque commode administravit, ut et exemplar foret plebis, et deccus generis.
Maximinum vero natu maiorem, maior manebat praelatio.
Apud Augustam Trevirorum in Belgis metropolim interea glorioso archiepiscopo beato Agricio in efficatia sermonis et patratione miraculorum clarescente, ea fama percelebri famine Aquitanos sicut et alios quaquaversum adiit.
Hinc religiosum Maximinum ac rutilae indolis Paulinum a regenerationis fonte spiritualem filium, a parentibus assignatum discipulum, ac quempiam probe moratum virum Quiriacum pari animo ut amicitia fuerant ab Aquitanicis eductos laribus tanti patris obtutibus praesentat.
Tum recollecti paterna sollicitudine, divinis etiam scientiis apprime imbuti, ecclesiasticis moribus mirifice exculti, Maximinus aetatis maturae archiflaminis Agricii manibus clericatus honorem consequitur primum, dein de virtute in virtutem progrediens, et sacerdotali meruit dignitate ab eodem dei viro donari.
Et licet indies virtuosior evaderet, magnusque apud Deum et homines fieret, iuxta tamen nominis sui consonantiam, minima semper de se apud se tenebat, in propatulo minora et vilia de se praedicabat.
Non enim ambulabat in mirabilibus super se, sed humilia semper sectabatur, unde effectum altissimus Deus humilium respector, ad maxima illum fastigia promovere disponeret.
Collegarum alter divus Quiriacus vir utique sanctitate conspicuus, oratorium Sancti Eucharii hespero diem occulente preces ad Deum fusurus ingreditur, cui angelus Domini bonus apparet, Dei contestans fore decretum, Maximinum incunctanter certum faceret Agricio prope diem morituro, ipsum pontificii locum consequuturum, moxque ad aethera sustollitur angelus.
Hilarior ex revelatione factus Quiriacus, collegae Maximino congratulatur, divinamque illi aperit voluntatem.
Sed reluctari vir Deo acceptus Maximinus, immeritum insufficientem se proclamare, honorem talem refugere.
A facie tamen Domini declinare non poterat, qui illum in editiori culmine episcopalis dignitatis sublimare statuerat.
Equidem et beatissimo patri Agricio per angelum et suus ex hoc mundo ad paradisi gaudia transitus, et Maximini in eius gradum antistitii subvectio manifestatur.
Cum ipse grandaevus febri pulsatus ubi obitus sui imminere diem conspexisset, Maximinum divina iussione, angelica certificatione, Quiriaci intimatione, consentientibus clero et universo populo, sua benedictione post se successorem gratissimum designat, nec multopost in Idibus Ianuariis vitam cum morte permutans, animam caelo dedit, sepultus in monasterio Sancti Iohannis evangelistae ad levam civitatis in campo Martis.
Confluunt post vicimores praesules, et Maximinum optime meritum cathedrae imponunt pontificali, atque eius nominis secundum, in ordine episcoporum Trevirensium vigesimumoctavum episcopum constituunt, archiepiscopum vero secundum, annum domini trecentesimum multiplicante quadragesimosecundo, Constantio filio Constantini magni duos in imperio annos habente.
Iam illud in confesso est, assumpto honoris et oneris officio, conatus ipsum omnes ad commissi profectum gregis accomodavisse, elaborasseque quatenus ovicula nuper praedicatione antecessoris sui beati Agricii a rugientibus preparatis ad escam erepta, errabunda non ad vomitum rediret, nec derelicta eius salutari doctrina, spurcitiis diaboli se denuo implicaret.
Praedicat quotidie praeco veritatis indefesse, et quicquid ad animarum spectat salutem, non desinit modis omnibus annuntiare.
Et quia semper factis raro verbis opus est, pontificalem dignitatem tanta morum honestate, ea virtutum onustate condecoravit, ut sicut seniores Israhel vultum Moysi contemplantes viderunt faciem eius cornutam et velut bifrontem ex consortio sermonum Dei, sicsic intendentes in almificum antistitem Maximinum, geminam cernerent complere divi Pauli sententiam qua episcopi formam depingens ait : episcopum debere praeesse subditis exemplo pariter et doctrinae verbo.
Ut autem erat virtutum suasor praecipuus, sic vitiorum ultor strennuus.
Cumque virtuosos quosque maximo amore honoreque prosequeretur, tum praecipue filium suum spiritualem Paulinum et contubernalem Quiriacum miro affectu amplexabatur, cum illis perdius et pernox in servitio divino vacabat.
Quiriacus autem sacer ut in more habuit sanctorum basilicas orationis causa sedulo circuibat, et hoc potissimum nocturno quam diurno tempore, ne iactantiae argueretur, vel humanae reprobaretur auceps laudis.
Efficitur ob id Maximino magis ac magis acceptior, et plurimum adamatur.
Coacervatur hinc virus odii a nonnullis clericis ambitionis appetitoribus, malivolentiae et invidentia plenis, in Quiriacum struunt calumniam, machinantur criminationes, innoxio et innocuo Quiriaco apud ipsum episcopum Maximinum detractionem parant, commovent eum sua querulositate, sed non facile amovent Quiriacum ab eius familiaritate.
Verum quia derogatio plurimum praevalere solet ubi derogator creditur fidedignus et rationi verisimilia cum obloquitur, effingunt Quiriacum noctu eapropter sanctorum terere limina quo liberius occultiusque venereas quod aiunt venationes insectetur, et non ut pre se fert orationibus incumbere.
Nec sic quidem sancti viri a sancto viro facere queunt separationem, sed prochpudor obstinaciter in sua malitia pertinaci permanentibus et incusantibus, sero vel invitus aurem accommodat, et Quiriacum a sua communione non amicitia seiungit, quoad resciat iuste, nec ne, infamatus extiterit.
Privatur itaque Quiriacus praesentia pii patris, faventia nequaquam, nec laedit hominem Dei quid de se delatores susurrent, sibi tute plaudit quod meruerit pro Christo contumelias et opprobria pati.
Secedit a conspectu patris mitissimi, mestus quidem pia orbatus eius collatione, gaudens autem quia insons abit.
Contigit aliquando sacerdotem Dei Maximinum ex more ad altare missarum solemnia celebraturum procedere, Quiriacum ad ecclesiam clandestine properare, verum meticulum ad basilicae angulum sese recipere.
Orat intente hanc sibi iniuste inlatam diffamiam, ab eo auferret Deus, qui tribulatis corde in tribulatione semper praesto esse consuevit.
Cum ecce angelus Domini astat, orationes eius exauditas asserit, reconciliaturum se episcopum advenisse.
Maximino quoque apparens angelus abdicationem Quiriaci fore iniustam, criminatores falso crimen obiectasse contestatur, pariter et commonet revocandum Quiriacum hostias ad altarium laturum.
Ilico Maximinus oraculum angelicum cunctis pandit, Quiriacum ut antea hostias praeparare et ad altare deferre iubet.
Confusi tunc calumniatores non zelo iustitiae, non timore Dei, sed invidia stimulante castum se virum incusasse haud parum multo cum scandalo professi sunt.
Sacrificio missae exacto, Maximinus et Quiriacus in oscula ruunt, illacrimantur prae gaudio, simulatam indignationem conciliant, digne correptis hiis qui dissensionem in utrumque seminare intentarant.
Hac aevi volubilitate maligna semper adversus Deum verum diaboli insectatio quae ab initio mundi usque nunc a sincero fidei religionisque tramite obfusis errorum tenebris, lubrica hominum corda perturbat, postquam christianis imperatoribus summam regiae potestatis in meliora vertentibus, ecclesiam Christi zelo idolatriae persequi destitit, aliud machinamentum quo per eosdem christianos imperatores Christi ecclesiam vexaret invenit.
Fit igitur Arrio novi erroris autori ceterisque discipulis eius ad familiaritatem Constantii imperatoris promptus aditus, et facilis via suadetur Constantio ut quosdam in Deo gradus credat, et qui per ianuam ab errore idolatriae fuerat egressus, cursus in sinum ipsius dum in deo deos facit per pseudo tyrum inducitur.
Perverso ergo zelo potestas armavit illusa, et sub nomine pietatis vis persequutionis agitatur, de nova nominis electione contenditur, ut arrianorum potius ecclesiae quam christianorum sint.
Ex hoc impietas arriana Constantii regis fulta praesidio, exiliis, carceribus, et variis afflictionum modis primo magnum Athanasium Alexandrinorum Aegipti episcopum, virum vita et doctrina apostolicum, omnibus arrianistis infensissimum, deinde omnes non suae partis fautores persequuta est.
Athanasius iam propria sede pulsus, toto terrarum orbe profugus agitabatur, nec ullus ei tutus ad latendum supererat locus.
Tribuni, praepositi, centuriones, comites, exercitusque ad investigandum eum commoventur edictis imperialibus, praemia delatoribus proponuntur, si quis vivum maxime, sin minus, certe caput Athanasii saltem detulisset.
Ita totis regni viribus frustra adversus eum cui Deus aderat, certabatur.
Dum autem de fuga in fugam dilabitur, Treverim apud celeberrimum pontificem Maximinum diffugii et refugii locum inquisiturus pervenit.
Quem ille pro eruditionis ac sanctitatis reverentia honorifice venerabiliterque hospitem suscepit intrepidus, tractavit perhumaniter, atque (ut decuit) exuli ex animo compassus fuit.
O ineffabilem divinitatis miram dispositionem quae de tam remotis terrarum spatiis haec duo sydera in unum congregavit, ut alterum ab altero perlustratum splendidius illuminaret orbem.
Quanto fidei zelo doctrinaeque verbo effulserint ecclesia tanto in discrimine laborante, de multis pauca fideliter narrabimus.
Ibidem (ut asserunt) in cisterna veteri aquis carente dilitescens Athanasius, ut nomini suo alluderet satisfaceretque immortalitatem quod sonat, immortalis Dei defensurus gloriam ac maiestatem in confusionem omnium arrianorum, doctrinam vero catholicorum simbolum de vera fide cuius Quicumque vult salvus esse initium est composuit, quod postea a venerabili Paulino sancti Maximini successore ad Mediolanense concilium delatum a Liberio papa ac aliis orthodoxis patribus authorizatum fuit et confirmatum.
Denique osor omnis boni iustorumque adversarius diabolus ancillae cuiusdam quae conscia horum fuerat cor subvertit avaritiae stimulis, haec prece precioque pellecta adorandae fidei explanatorem prodidit.
Sed antequam ad eum comprehendendum cum militibus veniebatur, spiritu Dei praemonitus, loco cesserat.
Conventi autem spe sua frustrati, ancillae ut falsae indici poenas intulerunt.
Maximinus non minus doctrina quam vita, neque sermone quam opere in refellendis haereticorum pravitatibus spectabilis atque insignis, apud ubiorum Agrippinam urbem quae Romana Colonia esse meruit synodum sua auctoritate utpote primas super Gallos et Germanos apostolico privilegio constitutus in depositionem Euphratae eiusce civitatis immeriti episcopi arrianae haereseos sectatoris, divinitatem Christi quasi non veri filii Dei infamare connitentis congregari praecepit.
Conveniunt istinc diffinito tempore clerus omnis atque senatus.
Adveniunt illinc aliunde quam plures christianae reipublicae et catholicae fidei columnae.
Maximinus hic noster archiantistes non tam convocator quam descisor synodalis conventus simul et concilii, cui in omnibus adminiculo erat fidei observantissimus Servatius Octaviorum nunc Tungrensis episcopus sacerrimus.
Intererant et huic fiendae degradationi venerabiles archiepiscopi Valentinianus Arelatensis, Discolius Remensis, Severinus Senonensis, Pancharius Visotensis, Eusebius Rothomagensis. Episcopi praeterea venerandi Martinus Moguntiacensis, Donatianus Caballonensis, Victor Mediomatricorum nunc Metensium, Amandus Argentoracensium iam Argentinensis, item Victor Wangionum, nunc Wormacensis, Iesse Nemetensis iam Spirensis, Desiderius Lingonensis, Simplicius Augustudunensis, Sanctinus Articlavensis, Optatianus Trecassinus, Victorinus Parisianus, Superior Averniensis, Mercurius Suessionum, Eulogius Ambianensis, Iustinianus Rauricorum nunc Basiliensis, Dioscelides Aurelianensis, Valerianus Antisiodorensis.
Cumque hiis coram recitata fuisset epistola plebis Agrippinensis quod Christum Deum negaverit eorum non iam pastor sed mercennarius ymmo lupus Euphrata, decernentibus tum quibusdam patribus poenitentiam et correctione indicendam, non oportere episcopum tam subito sede privandum, aliis itidem praepaventibus ex hac facilitate veniae non nichil orituri infausti, ne uti causa praestaretur sceleris dilatandi, hos illosque intermediastim sententia almi Servatii censebatur huiusmodi, videri sibi defensionem haeretici et apostatae huius Euphratae iniquam si quis velit superare, difficilem si rogare.
Cum enim aspicio subintulit Agrippinam hanc urbem cuius ille blasphemus ac infelix suo involuit errore populum, versatur michi ante oculos aspectus Macedonii Vesanumque facinus Eunomii, qualium quia vehementer gravia nec ullo modo ferenda nobis cernuntur deliramenta, idcirco severos vos non iniuria praebetis in deteriorem illis Euphratan.
Nos praesules merito reatus arguimur, qui haereticos in ecclesia regnare patimur.
Euphratan igitur Christum salvatorem negantem esse Deum, ego nego posse esse episcopum, cum quo saepe Allexandrino antistite Athanasio cognoscente contendi, diraeque conscientiae pectus induratum comprehendi.
Cuius et penitentia si qua est expectanda, potius hanc censeo maiorum exemplo inter laicos agendam.
Quisquis Euphratanae sectae non adversatur, iudaeorum blasphemias amplexatur.
Nulla mora, singulis pontificibus, singulas ad eandem normam orationes dictantibus, postremo Maximinus Trevirorum archimandrita praesidens conclusurus et determinaturus  concilium dixit : Quia Dei voluntas patris domini nostri Ihesu Christi voluit nos iuxta postulatum fratrum ad hanc Agrippinensem convenire civitatem propter perditum et blasphemum Euphratan non dicendum episcopum, quem omnis mundus iam ore Domini cognovit esse damnatum, qui in spiritum sanctum eatenus blasphemavit quod Christum negat esse Deum, hanc mediocritas mea sententiam fert sicut Dei et Domini nostri salvatoris ore prolata est dicentis omnia peccata et blasphemias remitti hominibus, qui autem blasphemaverit in spiritum sanctum non remitti ei neque in praesenti neque in futuro saeculo sed reum esse aeterni iudicii, ideoque episcopum eum manifestum esse non posse.
Tunc eliminato Euphrata, Severinum Aquitanum virum plenariae catholicum, qui postea in transitu sancti Martini voces in caelo psallentium audivit, pontificem substituunt, quarto Idus Maias, indictione quinta, post consulatum Amanti et Albini dominicae incarnationis anno trecentesimo quadragresimosexto, olimpiadis ducentesimae octuagesimae, anno quarto, eam synodum confirmante et ratam habente Iulio papa primo, subscribentibus omnibus Galliae et Germaniae secundae episcopis, atque aliis quam plurimis Dei servis astipulantibus.
Oritur hinc contra Maximinum quemadmodum contra reliquos veritatis assertores supradicti Constantii christianae constantiae persequutoris magna indignatio, non timet maximi animi Maximinus Caesaris furorem, nec perfidei perfidorum connivet, sed incessanter fallaciam eius oppugnat, non modo veritatis assertione, quae suis semper nitens viribus vincit et arguit falsitatem, verum multo maxime supplicationibus, et assiduis ad Deum precibus.
Huius rei gratia cum Romam versus iter arripuisset limina apostolorum invisurus, ut specialiter per eorum intercessionem Dominus periclitanti naviculae subveniret, famosissimus Christi confessor Martinus eandem aditurus memoriam in oratorio beati Mansueti (ad quod declinaverat) vocem audivit cuiusdam sanctimonialis spiritus proximae eo loci sepultae nomen suum ex sepulchro ingeminare.
Et ecce eo rem mirante quid praetenderet, protinus illa adiecit.
Homo Dei caelo terrisque praepotens, animae miserere sepultae.
Corpus hic tegitur terra, sed anima adhuc versatur in poenis : Adhibe in auxilium sanctissimi Maximini et sancti Mansueti tuumque patrocinium, hocque modo salvatam credideris, cum reversus vocem non audieris supplicantis.
Martinus inde digressus, famulum Dei Maximinum convenit, cui adiunctus, individuus peregrinationis comes efficitur.
Itaque pergentes itineris laborem alleviabat eorum quae acciderant pia collatio, simul ac divinarum scripturarum devota recitatio.
At ubi ad castrum quoddam olim Sudorium dictum devertissent, sarcinularum suarum gerulum asellum ursus offendit et devoravit.
Huic ferae perhibent Maximinum imperasse, quatenus vicem et onus iumenti assumeret, paruisseque bestiam evestigio, cunctis stupentibus et ammirantibus quocumque perrexissent.
Romae itineris negotio expedito, via qua venerant revertuntur, atque Tullo appropinquantes, glebam sancti Mansueti petierunt, statum sanctimonialis dudum e sepulchro lamentantis observaturi.
Cuius vocem querulosam non audientes, Deo pro eius liberatione immensas reddidere gratias.
Ea misera (tunc autem felix) quomodo perire poterat, quae tam efficaces suffragatores et intercessores apud Dei clementiam optinuerat ?
Declinantibus tum viris Dei summi ad locum qui Ursereia villa dicitur, Maximinus pristinam urso saltuum cavernarum memorumque vagationem, cohibita et ablata cuiquam laebendi sevitia indulsit, sanctum quoque Martinum Trevirorum civitatem suam metropolim secum ingredi compulit.
Cumque aliquamdiu in ea quae in Christo est caritate conversati fuissent, iamque corpore non animo seiungi deberent, Martinus dilectum discipulum suum Lubentium venerando patri Maximino erudiendum commisit, quem ille suscipiens, in servitio Dei strennuum ac sedulum reddidit, quem etiam meritis exigentibus sacerdotio decoravit, atque vico Cobrino vocabulo praeposuit.
Alterum habuit discipulum Maximinus Castorem nomine, hunc aeque ac Lubentium sanctis institutionibus affatim a se eruditum presbiteratus ordine insignivit, qui in Cardona haud procul a Mosellae ripa castram et celibem sine crimine vitam duxit.
Quis non illum praestantissimum virum spectasset ut magistrum, honorasset ut patrem, quis non sub alas instructionis eius confugisset, quando doctrinae eius valentia meritorumque probatorum pollentia omnibus erat vitae norma ?
Siquidem praeter alias praeclararum virtutum dotes et gratia illi suppeditabat sanitatum.
Nam infirmis variis languoribus laborantibus ast daemonum furiis vexatis subveniens, verborum monita signis evidentibus confirmabat.
Digne pro meritis remunerandus virtutivomus Maximinus, tandem patriam revisere pium duxit.
Quamobrem ecclesiam sanctam, sanctissimis a se instructis discipulis committens, omnium autem rectori Deo gubernandam commendans et contuendam, Aquitaniam profectus est.
Ibi propinquorum religiosa admodum usus conversatione, non multopost a patria terrestri ad caelestem patriam Deo se vocante pridie Idium Septembrium convolavit, corporis resolutione maximam relinquens suis mestitiam, sed felici illius in caelum receptu laetitiam.
Suffectus est in archiepiscopatum digno magistro dignissimus discipulus sanctus Paulinus omnium consensu, omninum fretus concilio nimirum paternalis absentiae impatiens, pii patris et magistri corpus ab Aquitania referri constituit.
Confectae populi catervae, praeficiunt Lubentium memoratum tunc praesulis Paulini archipresbiterum, abitumque parant, et fausto comitante successu cum non longe a loco ubi pretiosa illa margarita odoriferi corporis sancti Maximini humata erat substitissent, audiunt quendam greges agentem beati Maximini nomine minitantem oviculae si quo errabunda vagasset.
Alacresque effecti, duce opilione ad locum perveniunt optatum.
Porro Aquitani pertimescentes sibi Maximinum sublatum iri, Treverides a finibus suis propulsare aggrediuntur.
Sed obiciunt christianitatis titulum orandique conatum, nullas se moliri machinationes, patronum tantummodo devotionis amore inquirere.
At Aquitani quasi pro triumpho potito laetantes, bachinalibus se dedunt studiis, ad bibendum invitatiunculis certant, vinoque calefacti iamque debriati, somno involuuntur.
Treverianis vero orationibus insistentibus, tandem Dominus omnium exauditor misit angelum suum Lubentio, sustollendique corporis pandit facilitatem modumque, sacristanum mero madidum, graviori sopore oppressum, sub illius capite claves ecclesiae absconditas auferendas, et deportato pretiosi corporis thesauro, referendas.
Omnibus ad vota peractis, relata clave, Treviri immenso cum gaudio abitum accelerant, corpus sanctissimum secum ferentes.
Et quidem Aquitanici primo Trevirenses metu actos fugam inire arbitrati, ubi rei veritatem comperiunt, conserta phalanga eos triduo insequuntur, ventumque est in mutuum conspectum.
Quid agerent Treviri aliud, nisi in Domino confisi illius postularent opem ?
Erat caelum clarum, nec ulla apparuit obfusca nubecula, cum ecce subito immutatum penitus super Aquitanos turbidum factum, emicarunt fulgura, choruscarunt tonitrua, totumque Aquitanorum exercitum occupabant, Treviris nullam aeris molestiam patientibus, sed laetis in ulterioria progredientibus, Aquitanis vero confusis regredientibus ad propria.
Iam quis rogo verbis expediet, quantis miraculis corpus emortuum, spiritum vivere in caelestibus demonstrabat ?
Inter alios sanitatem indeptos, caecus quidam feretro appropians, visum recepit.
Apud Mosomagum castellum paraliticus curatus est, ubi et sub beati Maximini nomine basilica in redditae sanitatis argumentum ac perpetuum honoris incitamentum fabrefacta.
Apud Yvoium opidulum, daemoniaca quaedam virtute Maximini crudeli tortore liberata fuit.
Arluno civitate, duo leprosi mundati.
Hiis et aliis insignibus miraculis a Deo honoratus divus pontifex Maximinus, urbi quam ante ampliter satis rexerat propinquabat.
Procedit obviam mirifico corpori sanctus Paulinus praesul egregius ac Tranquillus venerandus abbas coenobii Sancti Iohannis evangelistae ad levam inclitae civitatis Trevericae in campo Martis siti, quos clerus cum plebe comitabantur, multaque magnificentia susceptum sacratissimi sui patroni Maximini fraglantissimum corpus in eadem Sancti Iohannis evangelistae sacra aede iuxta magistrum et praedecessorem suum Agricium reverentissime cum laudibus et psalmorum melodiis terrae commendarunt ad quartum kalendas Iunii.
Attineret iam ut gloriosa eius signorum miracula describeremus, quae tamen cum sint satis superque ab aliis digesta, lubuit vel in summa eorum efficentiam enarrare.
Novimus nonnullos ipsique perspeximus, tantum apud hosdem Maximini valuisse nomen, si quando devoturi aliquid non nisi eius nomine sancirent, denique aiebant et ipsos qui divi Maximini nomen et sanctitatem oblatrassent, prosperitati fraudem, rebus damnum intulissent, malo omine, alios corporis molestiam perpessos, alios substantiam, alios vitam perdidisse.
Fuit et est huius maximopere invocandi patroni ad eos maligno agitatos spiritu pia miraque subventio, nec quisquam morbus eius patrociniis non cedit, sit etiam spiritualis.
Periurus nullus tumulo vel audet appropiare.
Effecere admirandae singularesque eius virtutes et miracula stupenda ingentiaque, mutato beati Iohannis apostoli et evangelistae nomine arcem patrocinii ipsius ecclesiae gerentis, Maximini vocabulum monasterium sibi vendicaret, et clerus laicusque usurparet.
Quod Deus concessit illi in meritorum eius iudicium, necnon nominis et sanctitatis praeconium, ut laudetur nomen sanctum suum in saecula. Amen.
